豫：卦配火水木以为阳用事，《易》云：“利建侯行师。”又云：“天地以顺动。”故日月不过，四时不忒。圣人以顺动，则刑罚清而民服，与《坤》为飞伏。世立元士为地易，奉九四为正，正建丁丑至壬午，积算起壬午至辛巳，以六爻定吉凶，周而复始。五星从位起荧惑，亢宿从位降乙未土，上木下见土，内顺外动，故为悦豫。时有屯夷，事非一揆，爻象适时，有凶有吉。人之生世，亦复如斯。或逢治世，或逢乱时，出处存亡，其道皆系。《易》云：“大矣哉。”阴阳升降，分数二十八，极大小之数，以定吉凶之道。《豫》以阳适阴为内顺，成卦之义在于九四一爻，以阳荡阴，君子之道，变之于《解》。