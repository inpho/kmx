复：阴极则反，阳道行也。《易》云：“君子道长，小人道消。”又曰：“七日来复。”六爻反复之称。《易》云：“初九、不远复，无秪悔。”六爻盛卦之体总称也。月一阳为一卦之主，与《震》为飞伏。初九、元士之世，六四、诸侯见应。建始乙未至庚子，积算起庚子至己亥，周而复始。土水见候，五星从位起岁星，张宿从位降庚子，分气候二十八。《坤》上《震》下，动而顺，是阳来荡阴，阴柔反去，刚阳复位，君子进，小人退。《易》云：“休复，元吉。”阳升阴降，变六二入《兑》象，次并《临》，二阳将进内为悦，阴去阳来气渐隆，火之入地泽《临》卦。