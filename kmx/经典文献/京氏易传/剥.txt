剥：柔长刚减，天地盈虚，体象金为本，随时运变，水土用事。成剥之义，出于上九。《易》云：“硕果不食，君子得舆，小人剥庐。”与《艮》为飞伏，天子治世，反应大夫。建甲戌至己卯，阴阳定候，积算起己卯木，至戊寅木，周而复始。纯土配金用事，五星从位起镇星，张宿从位降丙子，金土分气三十六。《易象》云：“山附于地，《剥》。”君子俟时，不可苟变，存身避害，与时消息。春夏始生，天气盛大；秋冬严杀，天气消灭。故当《剥》道已成，阴盛不可逆，阳息阴专，升降六爻，反为游魂，荡入《晋》。