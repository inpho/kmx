未济：阴阳二位，各复本体。六爻交互，异于正象。故取《未济》名之。世应得位，阴阳殊涂。性命不交，吉凶列矣，与《坎》为飞伏。六三、三公为世，应宗庙，建始辛亥至丙辰，积算起丙辰至丁卯，水土二象入《离》、《坎》，五星从位起太白，娄宿从位降戊午火，分气候二十八，水火二象，《坎》、《离》相纳，受性本异，立位见隔。睽于上下，吉凶生也。受刑见害，气不合也。阴阳升降，入于外卦。适《离》为《艮》，上着于象。天地盈虚，与时消息，其大也，次降入山水《蒙》卦。