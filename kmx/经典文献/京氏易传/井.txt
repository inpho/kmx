井：阴阳通变，不可革者、《井》也。《井》道以澄清不竭之象，而成于《井》之德也。《易》云：“《井》者、德之基。”又云：“往来井井，见功也。”改邑不改井，德不可渝也，与《坎》为飞伏。九五处至尊，应用见本象，建辛巳至丙戌，积算起丙戌至乙酉，周而复始，五星从位起岁星，尾宿从位降戊戌，《坎》下见风险于前，内外相资益于君。贤人有位，君子不孤。《传》曰：“德不孤，必有邻。”气候所象，定数于二十八，天地之数，分于人事；吉凶之兆，定于阴阳。阴生阳消，阳生阴灭。二气交互，万物生焉，《震》至于《井》，阴阳代位，至极则反，与《巽》为终。退复于本，故曰：“游魂为《大过》。”