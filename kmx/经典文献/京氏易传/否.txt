否：内象阴长，天气上腾，地气下降。二象分离，万物不交也。小人道长，君子道消。《易》云：“否之匪人。”与《坤》为飞伏，三公居世。上九宗庙为应，君子以俟时，小人为灾。建壬申至丁丑，阴气浸长，积算起丁丑至丙子，周而复始。五星从位起岁星，柳宿从位降乙卯。气分气候三十六，阴阳升降，阳道消铄。阴气凝结，君臣、父子各不迨及。《易》云：“其亡其亡。系于苞桑。”天地清浊，阴薄阳消。天地盈虚，与时消息。危难之世，势不可久。五位既分，四时行矣。上九云：“否极则倾”何可长也？阴长降入于《观》。