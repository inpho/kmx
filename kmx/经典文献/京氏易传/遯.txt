遯：阴爻用事，阴荡阳遯。金土见象，山在天下为《遯》，阴来阳退也。小人君子污隆，契斯义也。《易》云：“遯世无闷。”与民为飞伏，大夫居世，建辛未为月。六二得应，与君位遇建焉。臣事君，全身远害。建辛未至丙子，阴阳遯去，终而伏位。积算起丙子至乙亥，周而复始。阳消阴长，无专于败。《系》云：“能消息者，必专者败。”五星从位起太阴，鬼宿入位降丙辰，配于人事为背，为手，于类为狗，为山石。内外升降，阴阳分数二十八候，土入金为缓，积阳为天，积阴为地。山所地高峻，逼通于天。是阴长阳消，降入《否》。