蹇：利于西南，民道通也。水在山上，蹇险难进。阴阳二气否也。阴待于阳，柔道牵也。险而逆止，阳固阴长。处能竭至诚，于物为合，《蹇》道亨也。《易》曰：“王臣蹇蹇，匪躬之故。”与《坎》为飞伏。六四、诸侯居世，初六、元士在应，建始己未至甲子，积算起甲子至癸亥，周而复始。土水入《坎》、《艮》，五星从位起镇星，星宿从位降戊申，分气候，其数三十六。土上见水，柔而和，此五行相推，二气合，取象则阴阳相背也。九五、适变入《坤》宫，宫比得朋，阴气合也。《坎》降入地山《谦》。