明夷：积阴荡阳，六位相伤。外顺而隔于明，处暗不分。伤于正道曰《明夷》。五行升降，八卦相荡。变阳入纯阴，阴道危，阳道安，故与《震》为飞伏。伤于明而动乃见志，退位入六四，诸侯在世，元士为应，君暗臣明，不可止。建起六四癸巳至戊戌，积算起戊戌至丁酉，周而复始。五星从位起太阴，奎宿从位降癸丑，分气候三十六，地有火，明于内，暗于外。当世出处，为众所疑，之所及伤于明。《易》曰：“三日不食，主人有言。”阴阳进退，金水见火，气不相合，六位相荡。四时运动，静乃复本，故曰游魂。次降归魂入《师》卦。