小过：六四适变，血脉通也。阳入阴，阴入阳。二气降内外象，上下返应。二刚相适，土木入卦，分于二象。雷处高山，亢之极也。内柔无正性，危及于外。《易》曰：“飞鸟遗之音，不宜上，宜下。”与《坤》为飞伏。反归九四，诸侯立世，元士见应，建始乙丑至庚午，积算起庚午至己巳，周而复始。土火入《震》、《艮》，五星从位起太阴，翼宿从位降庚午，分气候三十六。木下见土，二阳畜阴，六位相刑，吉位生也。上升下，阴阳反应，各私其党，六爻适变，阴道悖也。升降进退，其道同也。之《艮》入《兑》，阴纳与阳也。反复其位，次降入归魂雷泽《归妹》卦。