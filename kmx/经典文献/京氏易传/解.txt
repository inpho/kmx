解：阴阳积气，聚散以时，内险外动，必散。《易》云：“解者、散也，解也。”品汇甲拆，雷雨交作，积气运动，天地剖判，成卦之义在于九二，与《坎》为飞伏。立大夫于世为人，而六五降应，委权命于庶品，建戊寅至癸未，推吉凶于阴阳，定运数于岁时，积算起癸未至壬午，周而复始。五星从位起镇星，氏宿从位降戊辰，木下见水，动而险，阴阳会散，万物通焉。升降属阳荡阴，以阳为尊，尊者高而卑者低，变六三为九三《恒》卦，分气候定数，极位于三十六。变《坎》入《巽》，居内象，为雷风运动，鼓吹万物，谓之《恒》。