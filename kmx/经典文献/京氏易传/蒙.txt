蒙：积阳居阴，止于《坎》陷，养纯正素，居中得位。《易》云：“山下出泉，《蒙》。”二象摽正，天下通也。击暗释疑，阳道行也。内实外正，暗得明，阴附于阳，稚道亨也，故曰：“蒙养正。”与《艮》为飞伏。诸侯立世，元士为应，建始壬子至丁巳，积算起丁巳至丙辰，周而复始，火土入《艮》、《坎》。五星从位起太阴，胃宿从位降丙戌土，分气候三十六。山下见水，畜聚居中，分流万派，六位不居，吉凶适变，水土分也。阴阳进退，岁时物也。六五阳中积阴，入《巽》见阴中阳，二气相荡，不可盈望，次降入风水《涣》卦。