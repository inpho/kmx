家人：干刚俱变文明，内外相应。阴阳得位，居中履正。火上见风，《家人》之象。闲邪存诚，嗃嗃得中，互体见文明，家道明也。内平遇《坎》险象，《家人》难也，酌中之义在于六二，与《离》为飞伏。建始癸卯至戊申，积算起戊申至丁未，金土入《离》《巽》，大夫居世，应九五立君位，五星从位起太阴，箕宿从位降己丑，分气候，其数三十六。火木分形，阴阳得位，内外相资，二气相合。君君臣臣，父父子子，兄兄弟弟。《易》曰：“《家人》嗃嗃，父子嘻嘻。”治家之道分于此也。吉凶之义，配五行进退，文明运动，变化之象。九三、适阴入《震》，风为雷合曰《益》，次降风雷《益》卦。