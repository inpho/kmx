益：天地不交曰《否》，六二、阴上柔刚，九四、下降积阴，故为《益》。《易》曰：“损上益下。”雷动风行，男下女上，阳益阴，君益于民之仰也。互见《坤》，《坤》道柔顺，又外见《艮》。《艮》止阳益，阴止于阳，柔道行也，与《震》为飞伏。六三、三公居世，上九、宗庙为应，建始甲辰至己酉，积算起己酉至戊申，周而复始，土金入《震》、《巽》。五星从位起岁星，计宿从位降庚辰，分气候二十八，阴阳二木合金土配象，四时运转，六位交分，休废旺生，吉凶见乎动爻，配日月星辰进退，运气升降，复当何位？适变于外，阴入阳爻，二象健而动，属于天地也。阴阳相荡，次降入天雷《无妄》卦。