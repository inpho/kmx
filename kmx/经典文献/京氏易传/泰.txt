泰：《干》、《坤》二象，合为一运。天入地交《泰》，万物生焉。小往大来，阳长阴危，金土二气交合。《易》云：“泰者、通也。”通于天地，长于品汇，阳气内进，阴气升降，升降之道，成于《泰》象，与《干》为飞伏。三公立九三为世，上六、宗庙为应，候建始丁酉至壬寅，积算起壬寅至辛丑，周而复始。五星从位起镇星，轸宿从位降甲辰，分气候二十八，地下有天。阳道浸长不可极，极则否成，存《泰》之义，在于六五。阴居阳位，能顺于阳，阴阳相纳，二气相感，终于《泰》道，外卦纯阴，阳来刚柔成于《震》象，降阳升，居《干》上成《大壮》。