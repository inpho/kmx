离：本于纯阳，阴气贯中，禀于刚健，见乎文明，故《易》曰：“君子以继明照于四方。”阳为阴主，阳伏于阴也。是以体《离》为日为火，始于阳象，而假以阴气。纯用刚健，不能明照，故以阴气入阳，柔于刚，健而能顺，柔中虚，见火象也，与《坎》为飞伏。宗庙为世，应上见三公，建始戊申至癸丑，积算起癸丑至壬子，周而复始。土水二象入《离》火位，五星从位起岁星，室宿从位降己巳火，分气候三十六，内外二象配于火土为祥，互见悦顺，着于明两。阴阳升降，入初九适变从阴，止于《艮》象。吉凶从位起至六五，休废在何爻？次降入火山《旅》卦。