比：反本复位，阴阳相定，六爻交互，一气在也。水在地上，九五居尊，万民服也。比亲于物，物亦附焉，原筮于宗，归之于众，诸侯列土，君上崇之，奉于宗祧，盟契无差，邦必昌矣，与《干》为飞伏。归魂六之，三公居世，应上六宗庙，建始癸卯至戊申，积算。起荧惑，房宿从位降乙卯，分气候二十八。阴道将复，以阳为主，一阳居尊，群阴宗之。六爻交分，吉凶定矣。地道之义，妻道同也。臣之附君，比道成也。归魂复本，阴阳相成，万物生也，故曰：“坤生三女，《巽》《离》《兑》分长中下。”以阳求阴，《干》之《巽》为长女。