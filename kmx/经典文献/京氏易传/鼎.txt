鼎：木能巽火，故《鼎》之象，亨饪见新，供祭明矣。《易》曰：“《鼎》、取新。”阴阳得应，居中履顺，三公之义，继于君也。阴穴见火，顺于上也。中虚见纳，受辛于内也。金玉之铉在乎阳，飨新亨饪在乎阴，与《巽》为飞伏。九二、立大夫为世，六五、居尊见应。建始庚戌至乙卯，积算起乙卯至甲寅，周而复始，分土木入《离》、《巽》。五星从位起镇星，奎宿从位降辛亥水，分气候三十六，火居木上，二气交合。阴阳巽顺，器具形存，金玉坚刚配象，阴阳升降，六位递相迁次，九三适变，以阳入阴，见乎《坎》险，降入水火《未济》卦。