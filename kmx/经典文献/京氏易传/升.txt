	
升：阳升阴，而阴道凝盛，未可便进，渐之曰《升》。升者、进也，卦虽阴而取象于阳，故曰：“以阳用事。”与《坤》为飞伏，诸侯在世，元士为应，候建庚辰至乙酉，积算起乙酉至甲申，周而复始。五星从位起太阴，心宿入位降癸丑，土下见木，内外俱顺，动阴阳而长，岁时人事配吉凶，发乎动。《易系》云：“吉凶悔吝生乎动。”气候配象数位三十六，自下升高，以至于极。至极而反，以修善道而成其体，阴道革入阳为《坎》，水与风见《井》。