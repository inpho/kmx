观：内象阴道已成，威权在臣，虽大观在上，而阴道浸长，与《巽》为飞伏，诸侯临世，反应元士而奉九五。《易》云：“观国之光。利用宾于王。”建癸酉至戊寅，阴阳交伏，积算起戊寅至丁丑，周而复始。金土火互为体，五星从位起荧惑，星宿从位降辛未，土木分气二十八。阴阳升降，定吉凶成败，取六四至于九五，成卦之终也。《易》云：“观我生。”又云：“风行地上。”列象分爻，以定阴阳进退之道，吉凶见矣。地上见《巽》，积阴凝盛，降入于《剥》。