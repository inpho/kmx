节：水居泽上，泽能积水。阳止于阴，故为《节》。《节》者、止也。阳荡阴而积实居中，悦内而险于前，阴阳进退，金水交运。与《兑》为飞伏，元士立元首，见应诸侯，建起甲申至己丑，积算起己丑至戊子，周而复始。五星从位起太阴，女宿从位降丁巳，金上见水，本位相资，二气交争，失节则嗟。《易》云：“不节若。则嗟若。”分气候二十八，中男入《兑》少女分，荡入阴中，位见阳升降，见长男，次入水雷《屯》。