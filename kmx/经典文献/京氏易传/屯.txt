屯：内外刚长，阴阳升降，动而险。凡为物之始，皆出先难后易，今《屯》则阴阳交争，天地始分，万物萌兆，在于动难。故曰《屯》。故《易》曰：“《屯》如邅如，乘马班如，泣血涟如。”难定乃通。《易》云：“女子贞不字，十年乃字。”土木应象见吉凶，与《震》为飞伏。世上见大夫，应至尊，阴阳得位，君臣相应，可以定难于草昧之世，建乙酉至庚寅，积算起庚寅至己丑，周而复始。五星从位起岁星，虚宿从位降庚寅，分气候三十六，阳适阴，入中女。子午相敌，见吉凶。