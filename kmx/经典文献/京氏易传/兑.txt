兑：积阴为泽，纯金用体。畜水凝霜，阴道同也。上六阴生，与民为合。土木入《兑》，水火应之，二阴合体，积于西郊，冲《震》入《干》，气类阴也，配象为羊，物类同也，与《艮》为飞伏。上六、宗庙在世，六三、三公为应，建始乙卯至庚申，积算起庚申至己未，周而复始，金土入《兑》宫，五星从位起太白，参宿从位降丁未土，分气候三十六，内卦互体见《离》、《巽》。配火木入金宫，分贵贱于强弱。吉凶随爻算，岁月运气逐休王，阴阳升降，变初九入初六，阳入阴为《坎》象。正体见阳位，刚柔分，吉凶见也，适变内象入《坎》为《困》卦。