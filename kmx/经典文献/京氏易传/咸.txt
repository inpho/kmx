咸：山下有泽，虚己畜物。阳中积阴，感于物也。阳下于阴，男女之道。内外相应，感类于象也。六二、待聘，九五、见召，二气交感，夫妇之道，体斯合也。《易》曰：“《咸》、感也。”“利，取女吉。”与《艮》为飞伏。九三、三公居世，上六、宗庙为应，建始戊午至癸亥，积算起癸亥至壬戌，周而复始，火土入《艮》、《兑》。五星从位起荧惑，柳宿从位降丙申，分气候三十六。土上见金，母子气合，阴阳相应，刚柔定位，吉凶随爻。受气，出则吉，刑则凶。阴阳等降入外险止于内象，为山水《蹇》卦。