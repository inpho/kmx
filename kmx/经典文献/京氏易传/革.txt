革：二阴虽交，志不相合，体积阴柔，爻象刚健，可以革变。《兑》上《离》下，务上下积阴，变改之兆，成物之体，故曰《革》。易云：“君子豹变，小人革面。”与《兑》为飞伏，诸侯当世，见元士。九五、六二为履正位，天地革变，人事随而更也。建始丁亥至壬辰，水土配位，积算起壬辰至辛卯，周而复始。五星从位起镇星，室宿从位降丁亥。分气候三十六，其数起元首。上金下火，金积水而为器，火变生而为熟，生熟禀气于阴阳，革之于物，物亦化焉。《易》云：“巳日乃孚。”阴阳更始，动以见吉凶。动以柔当位，刚会之光大，革变于《丰》。