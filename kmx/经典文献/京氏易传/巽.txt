巽：阳中积阴而《巽》顺，风从穴入于物，号令齐顺，天地明也。内外禀于一阴，顺于天，地道也。声闻于外，远彰柔顺，阴阳升降，柔于刚也。本于坚刚，阴来又柔，东南向明，齐肃阴阳，与《震》为飞伏。宗庙居世，三公在应，建始辛丑至丙午，积算起丙午至乙巳，周而复始，分气候，其数三十六。阴气起阳，阳顺于阴，阴阳和柔，升降得位，刚柔分也。阴不可盈，晷刻倾也。初六适变，阳来阴退，健道行也。三阳务进，外阴阳也；适变于内，外未从也。次降阴交于阳九，为《小畜》卦。