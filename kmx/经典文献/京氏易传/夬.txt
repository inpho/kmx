夬：刚决柔，阴道灭，五阳务下，一阴危上，将反游魂。九四、悔也，泽上于天，君道行也，与《兑》为飞伏。九五、立世，九二、大夫为应，建始己亥至甲辰，积算起甲辰至癸卯，周而复始，金木分《干》《兑》入《坤》象。五星从位起太阴，亢宿从位降丁酉，分气候二十八。《易》云：“泽上于天，《夬》。”“扬于王庭。”柔道消，消不可极，反于游魂。九四、柔来文刚，阴道存也，阴之道不可终否，刚柔相济，日月明矣。天地定位，人事通也。故曰：“雷动风行，山泽通气。”人之运动，体斯合矣。阴阳升降，反复道也。次降入游魂水天《需》卦。