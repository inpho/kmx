渐：阴阳升降，复本曰归魂之象，《巽》下见《艮》，阴长阳消，柔道将进，与《兑》为飞伏。九三、三公居世，宗庙为应，建始己亥至甲辰，积算起甲辰至癸卯，周而复始。五星从位起太白，柳宿从位降丙申，分气候二十八。上木下土，风入《艮》象，渐退之象也。互体见《离》，主中文明，九五传位，得进道明也。六二阴柔得位，应至尊。《易》云：“鸿渐于磐，饮食衎衎。”阴阳升降，八卦将尽，六十八爻，阴阳相杂，顺道进退，次于时也。少男之位，分于八卦，终极阳道也。阳极则阴生，柔道进也，降入坤宫八卦。