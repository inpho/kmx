大壮：内外二象动而健，阳胜阴而为《壮》。《易》曰：“羝羊触藩，羸其角。”进退难也。壮不可极，极则败；物不可极，极则反。故曰：“君子用罔，小人用壮。”与《震》为飞伏。九四、诸侯之世，初九、元士在应，建始戊戌至癸卯，积算起癸卯至壬寅，五星从位起太白，角宿从位降庚午，分气候三十六。雷在天上，健而动，阳升阴降，阳来荡阴，吉凶随爻，着于四时。九四、庚午火之位，入《坤》为卦之本。起于子，灭于寅。阴阳进退，六位不居，周流六虚，外象《震》入《兑》，为阴悦适，爻为刚长，次降入《夬》，阳决阴之象，入泽天《夬》卦。