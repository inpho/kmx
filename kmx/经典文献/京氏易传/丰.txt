丰：雷火交动，刚柔散，气积则暗，动乃明。《易》云：“丰其屋，蔀其家，闚其户，阒其无人，三岁不觌，乃凶。”火木分象，配于积阴，与《震》为飞伏。阴处至尊为世，大夫见应，君臣相暗，世则可知，臣强君弱，为乱世之始。建生戊子至癸巳。雷与火震动曰《丰》，宜日中，夏至积阴生，《丰》当正应，吉凶见矣。积算起癸巳至壬辰，周而复始。五星从位起太白，壁宿从位降庚申，分气候二十八，上木下火，气禀纯阳，阴生于内。阳气杂，正性溃，乱极乃反，为游魂。入积阴，阴阳升降，反归于本。变体于有无，吉凶之兆，或见于有，或见于无。阴阳之体，不可执一为定象，于八卦阳荡阴，阴荡阳。二气相感而成体，或隐或显，故《系》云：“一阴一阳之谓道。”外卦《震》降阴，入《明夷》。