蛊：适六爻阴阳上下，本道存也。气运周而复始，山下见风，止而顺，内互悦而动。《易》云：“《蛊》者、事也。”先甲后甲，事分而令行。金土合木象，复本曰归魂，与《震》为飞伏。九三归魂，立三公在世，应上九，见宗庙。建始庚戌至乙卯，积算起乙卯至庚寅，周而复始。土木入《艮》、《巽》，五星从位起太阴，危宿从位降辛酉金，分气候二十八。木上见土，风落山贞，干于父事，阴阳复位，长幼分焉。八卦循环始于《巽》，归魂内象见还元，六爻进退，吉凶在于四时，积算起宫，从乎建始，升阴阳，《巽》宫适变入《离》，文柔分矣。阴入阳退见中虚，次水中女，八卦相荡，阴阳定位，迁入《离》宫八卦纯火，以日用事。