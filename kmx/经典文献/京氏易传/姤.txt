姤：阴爻用事，金木互体，天下风行曰姤。姤、遇也。《易》曰：阴遇阳，与《巽》为飞伏。元士居世，尊就卑，定吉凶。只取一爻之象。九四、诸侯坚刚在上，阴气处下。《易》云：“系于金柅。”巽积阴入阳，辛壬降内外象。建庚午至乙亥，积算起乙亥水，至丙戍土，周而复始。五星从位起太白，井宿从位入辛丑，建午起坤宫。初六爻。《易》云：“履霜、坚冰至。”建亥，“龙战于野。”配与人事为腹，为母。于类为马。《易》云：“行地无疆。”“内巽为风。”“干为天。”天下有风行，君子以号令告四方。天风气象三十六候，木入金为始，阴不能制于阳，附于金柅。《易》之柔道牵也，五行升降，以时消息。阴荡阳，降入《遯》。