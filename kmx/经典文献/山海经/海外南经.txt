地之所载，六合之间，四海之内，照之以日月，经之以星辰，纪之以四时，要之以太岁，神灵所生，其物异形，或夭或寿，唯圣人能通其道。
	
海外自西南陬，至东南陬者。
	
结匈国在其西南，其为人结匈。
	
南山在其东南。自此山来，虫为蛇，蛇号为鱼。一曰南山在结匈东南。
	
比翼鸟在其东，其为鸟青、赤，两鸟比翼。一曰在南山东。
	
羽民国在其东南，其为人长头，身生羽。一曰在比翼鸟东南，其为人长颊。
	
有神人二八，连臂，为帝司夜于此野。在羽民东。其为人小颊赤肩。尽十六人。
	
毕方鸟在其东，青水西，其为鸟人面一脚。一曰在二八神东。
	
欢头国在其南，其为人人面有翼，鸟喙，方捕鱼。一曰在毕方东。或曰欢朱国。
	
厌火国在其国南，兽身黑色，生火出其口中。一曰在欢朱东。
	
株树在厌火北，生赤水上，其为树如柏，叶皆为珠。一曰其为树若彗。
	
苗国在赤水东，其为人相随。一曰三毛国。
	
臷国在其东，其为人黄，能操弓射蛇。一曰臷国在三毛东。
	
贯匈国在其东，其为人匈有窍。一曰在臷国东。
	
交胫国在其东，其为人交胫。一曰在穿匈东。
	
不死民在其东，其为人黑色，寿，不死。一曰在穿匈国东。
	
岐舌国在其东。一曰在不死民东。
	
昆仑墟在其东，墟四方。一曰在岐舌东，为墟四方。
	
羿与凿齿战于寿华之野，羿射杀之。在昆仑墟东。羿持弓矢，凿齿持盾。一曰戈。
	
首国在其东，其为人一身三首。一曰在凿齿东。
	
周饶国在其东，其为人短小，冠带。一曰焦侥国在三首东。
	
长臂国在其东，捕鱼水中，两手各操一鱼。一曰在焦侥东，捕鱼海中。
	
狄山，帝尧葬于阳，帝喾葬于阴。爰有熊、罴、文虎、蜼、豹、离朱、视肉。吁咽、文王皆葬其所。一曰汤山。一曰爰有熊、罴、文虎、蜼、豹、离朱、??久、视肉、宓交。其范林方三百里。
	
南方祝融，兽身人面，乘两龙。