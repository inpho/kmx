屯：兵征大宛，北出玉关。与胡寇战，平城道西，七日绝粮，身几不全。
	
干：泛泛柏舟，流行不休。耿耿寤寐，心怀大忧。仁不逢时，复隐穷居。
	
坤：采薪得麟，大命陨颠。豪雄争名，天下四分。
	
蒙：山崩谷绝，天福尽竭。泾渭失纪，玉厤尽已。
	
需：夏台羑里，汤：文所厄。鬼侯俞贿，商王解舍。
	
讼：泥津污辱，弃捐沟渎。所共笑哭，终不显录。
	
师：李梅冬实，国多盗贼。扰乱并作，君不能息。
	
比：獐鹿逐牧，饱归其居。反还次舍，无有疾故。
	
小畜：夹河为婚，期至无船。淫心失望，不见所欢。
	
履：百足俱行，相辅为强。三圣翼事，王室宠光。
	
泰：坐位失处，不能自居。贼破王邑，阴阳颠倒。
	
否：登几上舆，驾驷南游。合从散横，燕齐以强。

同人：三孙荷弩，无益于辅。城弱不守，邦君受讨。
	
大有：河伯大唿，津不得渡。船空无人，往来亦难。
	
谦：甘露醴泉，太平机关。仁德感应，岁乐民安。

豫：重茵厚席，循皋采藿。虽踬不惧，反复其宅。
	
随：太乙驾骝，从天上来。征我叔季，封为鲁侯。
	
蛊：南巴六安，石解戟天。所指不已，耋老复丁。弊室旧墟，更为新家。
	
临：家给人足，颂声并作。四夷宾伏，干戈韬阁。
	
观：东邻嫁女，为王妃后。庄公筑馆，以尊王母。归于京师，季姜悦喜。
	
噬嗑：陈妻敬仲，兆兴齐姜。营丘是适，八世大昌。
	
贲：路多枳棘，步刺我足。不利旅客，为心作毒。

剥：天官列宿，五神共舍。宫阙光坚，君安其居。
	
复：牧羊稻园，闻虎呻喧。惧畏惕息，终无祸患。

无妄：鸣条之图，北奔犬胡。左衽为长，国号匈奴。主君旄头，立尊单于。

大畜：克身洁己，逢禹巡狩。锡我玄圭，拜受福佑。
	
颐：冬华不实，国多盗贼。疾病难医，鬼哭其室。
	
大过：襄送季女，至于荡道。齐子旦夕，留连久处。

坎：朽根倒树，花叶落去。卒逢火焱，随风偃仆。
	
离：阴变为阳，女化作男。治道得通，君臣相承。

咸：炎绝续光，火灭复明。简易理得，以成干功。
	
恒：多载重负，捐弃于野。予母谁子，但自劳苦。
	
遯：江河海泽，众利安宅。可以富有，饮御嘉客。
	
大壮：冬采薇兰，地冻坚坼。利走室北，暮无所得。
	
晋：乌鸣嘻嘻，天火将起。燔我室屋，灾及姬后。
	
明夷：虿室蜂户，螫我手足。不可进取，为身害速。

家人：崔嵬北狱，天神贵客。温仁正直，主布恩德。开衣不已，蒙受大福。

睽：伯蹇叔盲，莫与守床。失我衣裘，伐民除乡。
	
蹇：为季求妇，家在东海。水长无船，不见所欢。
	
解：山陵丘墓，魂魄失舍。精神尽竭，长寝不觉。
	
损：踦牛失角，下山伤轴。失其利禄。
	
益：水戴船舟，无根以浮。往往溶溶，心劳且忧。
	
夬：有鸟来飞，集于古树。鸣声可恶，主将出去。

姤：东徙不时，触患离忧。井泥无濡，思叔旧居。

萃：黄帝所生，伏羲之宇。兵刃不至，利以居止。
	
升：东山救乱，处妇思夫。劳我君子，役无休已。
	
困：跛踬未起，先利后市，不得鹿子。

井：大蛇当路，使季畏惧。汤火之灾，切近我肤。赖其天幸，趋于王庐。
	
革：从容长闲，游戏南山。拜祠祷神，使神无患。
	
鼎：区脱康居，慕义入朝。湛露之欢，三爵毕恩。复归野庐，与母相扶。

震：龟鳖列市，河海饶有。长钱善价，商李悦喜。
	
艮：年常蒙庆，今岁受福。三夫采葩，出必有得。
	
渐：二人俱东，道路争讼。意乖不同，使君忷忷。
	
归妹：树我藿豆，鹿兔为食。君不恤护，秋无收入。

丰：黄鸟悲鸣，愁不见星。困于鸷鸟，鹯使我惊。
	
旅：双凫俱飞，欲归稻食。经涉萑泽，为矢所射，伤我胸臆。
	
巽：久客无依，思归我乡。雷雨盛溢，道未得通。
	
兑：道路僻除，南至东辽。卫子善辞，使国无忧。
	
涣：同枕同袍，中年相知。少贾无失，独居愁思。
	
节：众神集众，相与议语。南国虐乱，百姓愁苦。兴师征讨，更立贤主。
	
中孚：北陆闭蛰，隐伏不出。目盲耳聋，道路不通。

小过：痴狂妄作，心诳善惑。迷行失路，不知南北。

既济：栋隆辅强，宠贵日光。福善并作，乐以高明。
	
未济：爱我婴女，牵衣不与。冀幸高贵，反曰贱下。