干：道陟石坂，胡言连蹇。译喑且聋，莫使道通。请谒不行，求事无功。
	
坤：招殃来螫，害我邦国；病在手足，不得安息。
	
屯：阳孤亢极，多所恨惑，车倾盖亡，身常忧惶；乃得其愿，雌雄相从。
	
蒙：鴶鵴鸤鸠，专一无尤。君子是则，长受嘉福。
	
需：目瞤足动，喜如其愿，举家蒙宠。
	
讼：罢马上山，绝无水泉。喉焦唇干，舌不能言。

师：仓盈庾忆，宜稼黍稷。国家富有，人民蕃息。
	
比：中夜狗吠，盗在墙外。神明佑助，销散皆去。
	
小畜：据斗运，枢顺天无忧。与乐并居。
	
履：空拳握手，倒地更起。富饶丰衍，快乐无已。
	
泰：不风不雨，白日皎皎。宜出驱驰，通理大道。
	
否：载日晶光，骖驾六龙。禄命彻天，封为燕王。
	
同人：子号索哺，母行求食。反见空巢，訾我长息。

大有：上帝之生，福佑日成。修德行惠，乐安且宁。
	
谦：山险难登，涧中多石，车驰轊击，载重伤轴。儋负善踬，跌踒右足。
	
豫：禹凿龙门，通利水源。东注沧海，民得安存。
	
随：乘龙上天，两蛇为辅，涌跃云中，游观沧海，安乐长处。
	
蛊：彭祖九子，据德不殆。南山松柏，长受嘉福。
	
临：南山昊天，刺政关身。疾悲无辜，背憎为仇。
	
观：江河淮海，天之奥府。众利所聚，可以饶有。乐我君子，百福是受。
	
噬嗑：坚冰黄鸟，啼哀悲愁，不见甘粒，但观藜蒿，数惊鸷鸟，为我心忧。
	
贲：室如悬磬，既危且殆；早见之士，依山谷处。
	
剥：大禹式路，蚩尤除道。周匝万里，不危不殆，见其所使，无所不在。
	
复：三人为旅，俱归北海，入门上堂，拜谒王母，劳赐我酒。
	
无妄：传言相误，非干径路。鸣鼓逐狐，不知迹处。
	
大畜：三羊争雌，相逐奔驰，终日不食，精气劳疲。
	
颐：纯服黄裳，戴上与兴。德义既生，天下归仁。
	
大过：桀跖并处，人民愁苦。拥兵荷粮，战于齐鲁。
	
坎：黄鸟采菉，既嫁不荅。念我父兄，思复邦国。
	
离：胎生孚乳，长息成就。充满帝室，家国昌富。
	
咸：三人求橘，反得丹穴。女贵以富，黄金百镒。
	
恒：东山西岳，会合俱食，百家送从，以成恩福。
	
遯：弱鸡无距，与鹊交鬭，翅折目盲，为鸠所伤。
	
大壮：隙大墙坏，蠹众木折。狼虎为政，天降罪罚。高弑望夷，胡亥以毙。

晋：三痴俱走，迷路失道，惑不知归，反入患口。
	
明夷：弓矢俱张，把弹折弦，丸发不至，道遇害患。
	
家人：三女求夫，伺候山隅，不见复关，长思叹忧。

睽：阳旱炎炎，伤害禾谷，穑人无食，耕夫叹息。
	
蹇：骑?逐羊，不见所望，径涉虎穴，亡羊失羔。
	
解：暗昧冥语，相传诖误。鬼魅所舍，谁知卧处。
	
损：姬姜祥淑，二人偶食，论仁议福，以安王室。
	
益：公孙驾骊，载聘东齐。延陵说产，遗季纻衣。
	
夬：孤竹之墟，失妇亡夫。伤于蒺藜，不见少妻。东郭棠姜，武氏以亡。
	
姤：仁政不暴，凤凰来舍。四时顺节，民安其处。
	
萃：任劣力薄，孱驽恐怯，如猬见鹊，不敢拒格。
	
升：卫侯东游，惑于少姬。亡我考妣，久迷不来。
	
困：噂噂所言，莫如我垣。欢喜坚固，可以长安。
	
井：鸑鸣岐山，龟应幽渊。男女媾精，万物化生。文王以成，为周开庭。

革：玄黄虺隤，行者劳疲。役夫憔悴，逾时不归。
	
鼎：弱足刖跟，不利出门。市贾不利，折亡为患。
	
震：悬貆素餐，居非其安。失舆剥庐，休坐徒居。

艮：民怯城恶，奸人所伏。寇贼大至，入我郛郭，妻子俘获。
	
渐：阳低头，阴仰首。水为灾，伤我足。进不利，难生子。
	
归妹：背北相憎，心意不同，如火与金。
	
丰：太微帝室，黄帝所宜。藩屏周卫，不可得入，常安无患。
	
旅：茧栗牺牲，敬享鬼神。神嗜饮食，受福多孙。
	
巽：出门逢恶，与祸为怨。更相击刺，伤我手端。
	
兑：鹢飞中退，举事不进，众人乱溃。
	
涣：跛踦相随，日暮牛罢。陵迟后旅，失利亡雌。
	
节：龙角博预，位至公卿。世禄久长，起动安宁。
	
中孚：舜升大禹，石夷之野。征诣王庭，并治水土。
	
小过：从风放火，荻芝俱死。三害集房，叔子中伤。
	
既济：梗生荆山，命制输班。袍衣剥脱，夏热冬寒。饥饿枯藁，莫人莫怜。
	
未济：长面大鼻，来解己忧。遗吾福子，与我惠妻，惠吾嘉喜。