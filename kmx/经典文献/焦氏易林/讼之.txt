讼：文巧俗弊，将反大质。僵死如麻，流血濡橹。皆知其母，不识其父，干戈乃止。
	
干：文王四乳，仁爱笃厚。子畜十男，夭折无有。
	
坤：日入望东，不见子家。长女无夫，左手搔头。
	
屯：东上泰山，见尧自言。申理我冤，以解忧患。
	
蒙：奎轸温汤，过角宿房。宣时布和，无所不通。
	
需：引船牵头，虽拘无忧。王母善祷，祸不成灾。
	
师：凫得水没，喜笑自啄。毛羽悦泽，利以攻玉。公出不复，伯氏客宿。
	
比：水流趍下，欲至东海。求我所有，买鲂与鲤。
	
小畜：獐鹿逐牧，安饱其居。反还次舍，无有疾故。
	
履：树植藿豆，不得芸锄。王事靡盬，秋无所收。
	
泰：弱水之西，有西王母。生不知死，与天相保。
	
否：数穷廓落，困于历室。卒登玉堂，与尧侑食。
	
同人：子锄执麟，春秋作元。阴圣将终，尼父悲心。
	
大有：尹氏伯奇，父子生离。无罪被辜，长舌所为。

谦：播木折枝，与母别离。九皋难扣，绝不相知。
	
豫：弱鸡无距，与鹊格鬭。翅折目盲，为鸠所伤。
	
随：甲乙丙丁，俱归我庭。三丑六子，入门见母。

蛊：桑叶螟蠹，衣弊如络。女工不成，丝布为玉。

临：开牢辟门，巡狩释冤。夏台羑里，汤：文悦喜。

观：钦明之德，坐前玉食。必保嘉美，长受安福。
	
噬嗑：武夫司空，多口争讼。金火当户，民不安处，年饥无有。
	
贲：紫阁九重，尊严在中。黄帝尧舜，履行至公。冠带垂衣，天下康宁。
	
剥：负牛上山，力劣行难。烈风雨雪，遮遏我前。中道复还，忧者自欢。
	
复：褰兔缺唇，行难齿寒。口痛不言，为身生患。
	
无妄：合体比翼，嘉耦相得。与君同好，使我有福。
	
大畜：口啄卒卒，忧从中出。丧我宝贝，妻妾失位。
	
颐：两心不同，或从西东。明论终日，莫适相从。
	
大过：哑哑笑言，与善饮食。长乐行觞，千秋起舞，拜受大福。
	
坎：初忧后喜，与福为市。八佾列陈，饮御诸友。
	
离：西徙无家，破其新车。王孙失利，不如止居。
	
咸：凤凰在左，麒麟处右。仁圣相遇，伊吕集聚。时无殃咎，福为我母。
	
恒：区脱康居，慕仁入朝。湛露之欢，三爵毕恩，复归旧庐。
	
遯：疾贫望幸，使伯行贩。关牢择羊，多得大牂。
	
大壮：处高不伤，虽危不亡。握珠怀玉，还归其乡
晋：右手弃酒，左手牧牂。行逢礼御，饵得玉杯。
	
明夷：养虎牧狼，还自贼伤。大勇小捷，虽危不亡。
	
家人：戴尧扶禹，松乔彭祖。西遇王母，道路夷易，无敢难者。
	
睽：秋冬探巢，不得鹊鶵。衘指北去，愧我少姬。
	
蹇：两羝三牂，俱之代乡。留连多难，损其食粮。
	
解：南徙无庐，鸟破其巢。伐木思初，不利动摇。
	
损：争讼不已，更相击剑。张季弱口，被发北走。

益：延颈望酒，不入我口。初喜后否，得利无有。
	
夬：被发倾走，寇逐我后。亡失刀兵，身全不伤。
	
姤：麟凤所游，安乐无忧。君子抚民，世代千秋。
	
萃：褰衣涉河，水深渍罢。赖幸舟子，济脱无他。
	
升：愦愦不悦，忧从中出。丧我金罂，无妄失位。
47 Jump to dictionaryShow parallel passages	讼之:	
困：绊跳不远，心与言反。尼父望家，萏菡未华。
	
井：大壮肥?，惠我诸舅。内外和睦，不忧饥渴。
	
革：黄帝建元，文德在身。禄若阳春，封为鲁君。

鼎：虎聚摩牙，人待豚猪。往必伤亡，宜利止居。
	
震：天地配享，六位光明。阴阳顺序，以成和平。
	
艮：猿坠高木，不踒手足。保我金玉，还归其室。

渐：营室紫宫，坚不可攻。明神建德，君受大福。
	
归妹：孤翁寡妇，独宿悲苦。目张耳鸣，无与笑语。
	
丰：低头窥视，有所畏避。行者不利，酒酸鱼败，众莫贪嗜。
	
旅：载金贩狗，利弃我走。藏匿渊底，悔折为咎。
	
巽：行触大忌，与司命牾，执囚束缚，拘制于吏。
	
兑：执玉欢喜，佩之解挛。危详及安，使我无患。
	
涣：机杼纷扰，女功不成。长妹许嫁，衣无襦袴。闻祸不成，凶恶消去。

节：金人铁距，火烧左右。虽惧不恐，独得全处。
	
中孚：谢恩拜德，东归吾国。舞蹈欣跃，欢乐受福。
	
小过：青牛白咽，唿我俱田，历山之下，可以多耕。岁乐时节，民人安宁。
	
既济：白雉群雊，慕德朝贡。湛露之恩，使我得欢。
	
未济：避患东西，反入祸门。糟糠不足，忧愁我心。