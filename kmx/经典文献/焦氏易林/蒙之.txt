蒙：何草不黄，至未尽玄。室家分离，悲愁于心。
	
干：海为水王，聪圣且明。百流归德，无有叛逆，常饶优足。
	
坤：天之所有，祸不过家。左辅右弼，金玉满堂。常盈不亡，富如敖仓。
	
屯：安息康居，异国穹庐。非吾习俗，使我心忧。
	
需：范公鸱夷，善贾饰资。东之营丘，易字子皮。把珠载金，多得利归。

讼：老杨日衰，条多枯枝。爵级不进。遂下摧隤。
	
师：小狐渡水，污濡其尾。利得无几，与道合契。

比：豕生鱼鲂，鼠舞庭堂。奸佞施毒，上下昏荒，君失其国。
	
小畜：天地配享，六位光明。阴阳顺序，以成和平。

履：踝踵足伤，右指病痈。失旅后时，利走不来。
	
泰：异体殊患，各有所属。四邻孤媪，欲寄我室。王母骂詈，求不可得。

否：操耜乡亩，折货稷黍。饮食充口，安利无咎。
	
同人：所受大喜，福禄重来。乐且日富，蒙庆得财。
	
大有：举杯饮酒，无益温寒。指直失取，亡利不欢。
	
谦：日月相望，光明盛昌。三圣茂承，功德大隆。
	
豫：猾夫争强，民去其乡。公孙叔子，战于潇湘。

随：猿堕高木，不踒手足。还归其室，保我金玉。

蛊：逐狐东山，水遏我前。深不可涉，失利后便。
	
临：凿井求玉，非卞氏宝。名困身辱，劳无所得。

观：黄玉温厚，君子所服。甘露溽暑，万物生茂。
	
噬嗑：画龙头颈，文章不成。甘言善语，说辞无名。
	
贲：招祸致凶，来弊我邦。病在手足，不得安息。
	
剥：履位乘势，靡有绝毙。皆为隶圉，与众庶伍。
	
复：獐鹿雉兔，群聚东囿。卢黄白嵴，俱往趋逐。九齚十得，君子有喜。

无妄：织金未成，纬画无名。长子逐兔，鹿起失路。后利不得，因无所据。

大畜：天厌周德，命与仁国。以礼靖民，兵革休息。

颐：重译贺芝，来除我忧。善说遂良，与喜相求。
	
大过：膏泽肥壤，人民孔乐。宜利俱止，长安富贵。

坎：白龙黑虎，起鬐暴怒。战于涿鹿，蚩尤败走。居止不殆，君安其所。

离：抱关传语，聋跛摧殆。众贱无下，灾殃所在。

咸：忧祸解除，喜至庆来。坐立欢门，与乐为邻。

恒：折锋载殳，舆马放休。狩军依营，天下安宁。
	
遯：至德之君，仁政且温。伊吕股肱，国富民安。
	
大壮：千里望城，不见山青。老兔虾蟆，远绝无家。
	
晋：有莘季女，为夏妃后。贵夫寿子，母字四海。
	
明夷：不虞之患，祸至无门。奄忽暴卒，痛伤我心。
	
家人：飞鹰退去，不食邻鸟。忧患解除，君主安居。

睽：跮蹉侧跌，申酉为祟。亥戌灭明，颜子隐藏。
	
蹇：司录凭怒，谋议无道。商民失政，殷人乏祀。
	
解：望鸡得雉，冀马获驹。大德生少，有瘳从居。
	
损：忉忉怛怛，如将不活。黍稷之恩，灵辄以存。
	
益：莫莫辑辑，夜作昼匿。谋议我资，来攻我室。空尽我财，几无以食。
	
夬：天之所坏，不可强支。众口指笑，虽贵必危。
	
姤：目动睫瞤，喜来加身。举家蒙欢，吉利无殃。
	
萃：鼋羹芬香，染指弗尝。口饥于手，子公恨馋。
	
升：天福所丰，兆如飞龙。成子得志，六三以兴。
	
困：氓伯以婚，抱布自媒。弃礼急情，卒罹悔忧。
	
震：夏姬亲附，心听悦喜。利以搏取，无言不许。
	
艮：南山昊天，刺政闵身。疾悲无辜，背憎为仇。
	
井：三人为旅，俱归北海。入门上堂，拜谒王母。劳赐我酒，欢乐无强。
	
革：愆淫旱疾，伤害稼穑。丧制病来，农人无食。
	
鼎：攫饭把肉，以就口食。所往必得，无有虚乏。

渐：鸟飞无翼，兔走折足。虽欲会同，未得所欲。
	
归妺：体重飞难，不得逾关，不离室垣。
	
丰：四雄并处，人民愁苦。拥兵西东，不得安所。
	
旅：译重关牢，求解己忧。心感乃成，与喜俱居。
	
巽：患解忧除，王母相于。与喜俱来，使我安居。
	
兑：冬生不华，老女无家。霜冷蓬室，更为枯株。

涣：震栗恐惧，多所畏恶。行道留难，不可以步。
	
节：三人共妻，莫适为雌。子无名氏，公不可知。
	
中孚：早凋被霜，花叶不长。非时为灾，家受其殃。
	
小过：雉兔之东，狼虎所从。贪叨凶恶，不可止息。
	
既济：马惊破车，主堕深沟。身死魂去，离其室庐。

未济：山林麓薮，非人所往。鸟兽无礼，使我心苦。