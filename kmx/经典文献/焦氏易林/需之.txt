需：久旱三年，草木不生。粢盛空之，无以供灵。

干：火灭复息，君明其德。仁人可遇，身受利福。
	
坤：温山松柏，常茂不落。鸾凰以庇，得其欢乐。
	
屯：西诛不服，恃强负力。倍道趋敌，师徒败覆。
	
蒙：三涂五岳，阳城太室。神明所伏，独无兵革。
	
讼：二牛生狗，以戌为母。荆夷上侵，姬伯出走。
	
师：凫游江海，役行千里。以为死亡，复见空素。长主凶忧。
	
比：太乙驾骝，从天上来。征君叔季，封为鲁侯。无有凶忧。
	
小畜：纴绩独居，寡处无夫。阴阳失忘，为人仆使。

履：兵征大宛，北出玉门。与胡寇战，平城道西。七日绝粮，身几不全。
	
泰：楚灵暴虐，罢极民力。祸起干溪，弃疾作毒。扶仗奔逃，身死亥室。
	
否：雌单独居，归其本巢。毛羽憔悴，志如死灰。
	
同人：两矛相刺，勇力钧敌。交绥结和，不破不缺。
	
大有：乘船渡济，载水逢火。赖幸免祸，蒙我生全。
	
谦：丧宠溢尤，政倾家覆。我宗失国，秦灭周室。
	
豫：冬无藏冰，春阳不通。阴流为贼，国被其殃。
	
随：田鼠野鸡，意常欲逃。拘制笼槛，不得动摇。
	
蛊：佩玉蕊兮，无所系之。旨酒一盛，莫与笑语。孤寡独特，常愁忧苦。
	
临：没游源口，求鲛为宝。家危自惧，复出生道。
	
观：河水孔穴，坏败我室。水深无岸，鱼鳖倾侧。
	
噬嗑：教羊牧兔，使鱼捕鼠。任非其人，费日无功。
	
贲：升户入室，就温燠食。冰冻北陆，不能相贼。

剥：孤竹之墟，老妇无夫。伤于蒺藜，不见少妻。东郭堂姜，武氏破亡。
	
复：凶祸灾殃，日益明彰。福不可厘，三郄夷伤。
	
无妄：载璧秉圭，请命于河。周公作誓，冲人瘳愈。

大畜：鸟升鹊举，照临东海。龙降庭坚，为陶叔后。封圻英六，履禄绥厚。
	
颐：危坐至暮，请求不得。膏泽不降，政戾民忒。
	
大过：宜昌娶妇，东家歌舞。宴乐有序，长乐嘉喜。
	
坎：凿井求玉，非卞氏宝。名困身辱，劳无所得。
	
离：鹄思其雄，欲随凤东。顺理羽翼，出次须日。中留北邑，复反其室。
	
咸：早霜晚雪，伤害禾麦。损功弃力，饥无所食。
	
恒：蝙螺生子，深目黑丑。虽饰相就，众人莫取。

遯：去如飞鸿，避凶且东。遂得全脱，与福相逢。
	
大壮：婚姻合配，同枕共牢。以降休嘉，子孙封侯。
	
晋：咸阳辰巳，长安戌亥。丘陵生止，非鱼䲡市。不可辞阻，终无悔咎。
	
明夷：螟?为贼，害我五谷。箪食空虚，家无所食。
	
家人：谋恩拜德，东归吾国。慷慨宴笑，欢乐有福。
	
睽：斋具赎狸，不听我辞。系于虎须，牵不得来。
	
蹇：比目附翼，欢乐相得。行止集周，终不离忒。
	
解：一指食肉，口无所得。染其鼎鼐，舌馋于腹。
41 Jump to dictionaryShow parallel passages	需之:	
损：曳纶江海，钓挂鲂鲤。王孙得利，以享仲友。
	
益：商纣牧野，颠败所在。赋敛重数，黎元愁苦。
	
夬：北辰紫宫，衣冠立中。含和建德，常受天福。
	
姤：轻战尚勇，不知兵权。为敌所制，从师北奔。
	
萃：大口宣舌，神使仲言。黄龙景星，出应德门。与福上天，天下安昌。
	
升：凶子祸孙，把剑向门。凶讼欢嚣，惊骇我家。
	
困：祝伯善言，能事鬼神。辞祈万岁，使君延年。
	
井：圭璧琮璋，执贽见王。百里甯戚，应聘齐秦。
	
革：昧旦乘车，履危蹈沟。亡失裙襦，摧折两轴。
	
鼎：胶着木连，不出牛栏。斯飨羔羊，家室相安。
	
震：卷领遁世，仁德不舍。三圣攸同，周家茂兴。
	
艮：黍稷苗稻，垂秀方造。中旱不雨，伤风枯藁。
	
渐：冠带南游，与福喜逢。期于嘉贞，拜为公卿。
	
归妹：一巢九子，同公共母。柔顺利贞，出入不殆，福禄所在。
	
丰：韩氏长女，嫁于东海。宜家富主，柔顺以居。利得过倍。
	
旅：因祸受福，喜盈我室，所愿必得。
	
巽：晋平有疾，迎医秦国。病乃大患，分为两竖。逃匿膏盲，和不能愈。
	
兑：杜飞门启，患忧大解。修福行善，不为身祸。
	
涣：追亡逐北，至止而得。稚叔相唿，反其室庐。
	
节：鸟鸣既端，一唿三颠。动摇东西，危栗不安。疾病无患。
	
中孚：龙化为虎，泰山之阳。众多从者，莫敢救藏。
	
小过：焱风忽起，车驰揭揭。弃名追亡，失其和节，忧心惙惙。
	
既济：游居石门，禄安身全。受福西邻，归饮玉泉。
	
未济：登高上山，见王自言。申理我谗，得职蒙恩。