师：乌鸣唿子，哺以酒脯。高楼之处，子来归母。穑人成功，年岁大有，妬妇无子。
	
干：一簧两舌，佞言谄语。三奸成市，曾母投杼。
	
坤：春桃生花，季女宜家。受福且多，在师中吉，男为封君。
	
屯：殊类异路，心不相慕。牝牛牡猳，独无室家。
	
蒙：折叶蔽目，不见稚叔。三足孤乌，远其元夫。
	
需：雀东求粒，误入罔域。赖逢君子，脱复归息。
	
讼：王孙季子，相与孝友。明允笃诚，升擢荐举，为国干辅。
	
比：削树无枝，与子分离。饥寒莫食，独泣哀悲。
	
小畜：舜升大禹，石夷之野。征诣玉阙，拜理水土。
	
履：义不胜情，以欲自营。见利危宠，灭君令名。
	
泰：三人北行，六位光明。道逢淑女，与我骥子。
	
否：羿张乌号，彀射天狼。柱国雄勇，鬭死荥阳。
	
同人：季姬踟蹰，结衿待时。终日至暮，百两不来。
	
大有：鸿雁翩翩，始怨劳苦。灾疫病民，鳏寡愁忧。
	
谦：穿胸狗邦，僵离旁舂。天地易纪，日月更始。	
豫：北山有枣，使叔寿考。东岭多栗，宜行贾市。陆梁雌雉，所至利喜。
	
随：干旄旌旗，抚帜在郊。虽有宝玉，无路致之。

蛊：精洁渊塞，为谗所言。证讯诘请，系于枳温。甘棠听断，怡然蒙恩。
	
临：玄黄虺隤，行者劳罢。役夫憔悴，逾时不归。
	
观：肤敏之德，发愤忘食。虏豹禽说，以成主德。
	
噬嗑：采唐沫乡，要我桑中。失信不会，忧思约带。
	
贲：伯宁子福，惠我邦国。蠲除苛残，使季无患。
	
剥：谗父佞雄，贼乱邦国。生虽忠孝，败恩不福。
	
复：渊泉堤防，水道通利。顺注湖海，邦国富有。
	
无妄：江南多蝮，螫我手足。冤繁诘屈，痛彻心腹。
	
大畜：三人俱行，别离独食。一身五心，反覆迷惑，乱无所得。
	
颐：鸦鸣庭中，以戒灾凶。重门击柝，备不速客。
	
大过：功成事就，拱手安居。立德有言，坐饰贡赋。
	
坎：国乱不安，兵革为患。掠我妻子，家中饥寒。

离：戴尧扶禹，从乔彭祖。西遇王母，道路夷易，无敢难者。
	
咸：长尾委蛇，画地成河，深不可涉。绝无以比，惆怅会息。

恒：乘龙从霓，征诣北阙。乃见宣室，拜守东城。镇慰黎元，举家蒙福。
	
遯：土与山连，终身无患。天地高明，万岁长安。
	
大壮：久旱水涸，枯藁无泽。虚修其德。未有所获。
	
晋：依天倚地，凶危不至。上清下净，受福大明，君受其利。
	
明夷：火烈不去，必殪僵仆。燔我衣裾，福不可悔。
	
家人：配合相迎，利之四乡。欣喜兴释，所言得当。
	
睽：清人高子，久屯外野。道遥不归，思我慈母。
		
蹇：武库军府，甲兵所聚。非里邑居，不可舍止。
	
解：三德五才，和合四时。阴阳顺序，国无咎灾。
	
损：解衣毛羽，飞入大都。晨门戒守，郑忽失家。
	
益：削根烧株，不生肌肤。病在心腹，日以燋枯。
	
夬：文山紫芝，雍梁朱草。生长和气，福禄来处。
	
姤：多载重负，捐弃于野。予母谁子，但自劳苦。
	
萃：凫雁哑哑，以水为家。雌雄相和，心志娱乐，得其欢欲。
	
升：耳目盲聋，所言不通。伫立以泣，事无成功。
	
困：天宫列宿，五神所舍。宫阙坚固，君安其居。
	
井：范子妙材，戮辱伤肤。然后相国，封为应侯。
	
革：秋冬探巢，不得鹊雏。衘指北去，惭我少夫。
	
鼎：子畏于匡，厄困陈蔡。德行不危，竟脱厄害。
	
震：鸿飞在陆，公出不复。仲氏任止，伯氏客宿。
:	
艮：鹤鸣九皋，避世隐居。抱朴守真，竟不随时。
	
渐：舜升大禹，石夷之野。征诣玉阙，拜治水土。
	
归妹：左辅右弼，金玉满匮。常盈不亡，富如廒仓。
	
丰：崔嵬北岳，天神贵客。衣冠不已，蒙被恩德。
	
旅：空槽注猪，獖彘不到。张弓祝鸡，雄父飞去。
	
巽：胡蛮戎狄，大阴所积。涸冰冻寒，君子不存。
	
兑：甘露醴泉，太平机关。仁德感应，岁乐民安。

涣：恶来唿伯，慎惊外客。甲守闭宅，以备凶急。临折之忧，将灭无灾。
	
节：日月相望，光明盛昌。三圣茂功，仁德大隆。
	
中孚：葛藟蒙棘，华不得实。谗佞乱政，使恩壅塞。
	
小过：邻不我顾，而望玉女。身多癞疾，谁肯媚者。
	
既济：精诚所在，神为之辅。德教尚忠，弥世长久。三圣尚功，多受福祉。

未济：钻木取火，掘地索泉。主母饥渴，手为心祸。