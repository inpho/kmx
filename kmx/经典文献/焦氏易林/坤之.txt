坤：不风不雨，白日皎皎。宜出驱驰，通利大道。
	
干：谷风布气，万物出生。萌庶长养，华叶茂成。
	
屯：苍龙单独，与石相触。摧折两角，室家不足。
	
蒙：城上有乌，自名破家。招唿酖毒，为国患灾。
	
需：霜降闭户，蛰虫隐处。不见日月，与死为伍。
	
讼：天之德室，温仁受福。衣裳所在，凶恶不起。
	
师：皇陛九重，绝不可登。未见王公，谓天盖高。

比：孔德如玉，出于幽谷。升高鼓翼，辉光照国。
	
小畜：五轭四轨，复得饶有。陈力就列，驺虞悦喜。

履：四足无角，君子所服。南征述职，以惠我国。
	
泰：雷行相逐，无有攸息。战于平陆，为夷所覆。
	
否：六龙争极，服在下饰。谨慎管钥，结禁毋出。

同人：长男少女，相向共语，福禄欢喜。
	
大有：奸延恶人，使德不通。炎火为殃，禾谷大伤。
	
谦：修其翰翼，随风向北。至虞夏国，与舜相得。年岁大乐，邑无盗贼。
	
豫：铅刀攻玉，坚不可得。尽我筋力，眡蠒为疾。
	
随：举被覆目，不见日月。衣裳簠簋，就长夜室。
	
蛊：贼仁伤德，天怒不福。斩刈宗社，失其邦域。
	
临：白龙赤虎，战鬭俱怒。蚩尤败走，死于鱼口。
	
观：北辰紫宫，衣冠立中。含和建德，常受天福。
	
噬嗑：稷为尧使，西见王母。拜请百福，赐我善子。

贲：三人异趣，反覆迷惑。一身五心，乱无所得。
	
剥：南山大玃，盗我媚妾。怯不敢逐，退而独宿。
	
复：众鬼所趋，反作大怪。九身无头，魂惊魄去。不可以居。
	
无妄：延头远望，眯为目疾。不见叔姬，使伯心忧。
	
大畜：典册法书，藏在兰台。虽遭乱溃，独不遇灾。
	
颐：自卫反鲁，时不我与。冰炭异室，仁道隔塞。
	
大过：瘤瘿秃疥，为身疮害。疾病癃残，常不远逮。

坎：东齐郭卢，嫁于洛都。俊良美好，媒利过倍。

离：齐鲁争言，战于龙门。构怨连祸，三世不安。

咸：膏泽肥壤，农人丰敌。利居长安，历世无患。
	
恒：仓盈庾亿，宜种黍稷。年丰岁熟，民得安息。
	
遯：鸱鸮破斧，邦人危殆。赖其忠德，转祸为福，倾危复立。

大壮：岁饥无年，虐政害民。干溪骊山，秦楚结冤。
	
晋：栵洁累累，缔结难解。嫫母衒嫁，媒不得坐，自为身祸。
	
明夷：訾陬开门，鹤鸣弹冠。章甫进用，舞韶和鸾。三人翼事，国无灾患。
	
家人：弟妹合居，与类相扶。愿慕群丑，不离其处。

睽：邯郸反言，兄弟生患。涉叔忧恨，卒死不还。
	
蹇：三人逐兔，各争有得。爱亡善走，多获鹿子。

解：北辰紫宫，衣冠立中。含和建德，常受天福。
	
损：拜跪请免，不得其哺。俛首衘枚，低头北去。
	
益：鹤盗我珠，逃于东隅。求之郭墟，不见所居。
	
夬：一簧两舌，妄言谬语。三奸成虎，曾母投杼。
	
姤：孤独特处，莫与为旅。身日劳苦，使布五谷，阴阳顺序。
	
萃：褰衣涉河，涧流浚多。赖遇舟子，济脱无他。

升：凭河登山，道路阻难，求事少便。
	
困：兔罝之容，不失其恭。和谦致乐，君子攸同。

井：三女求夫，伺候山隅。不见复关，泣涕涟如。
	
革：螟虫为贼，害我五谷。中熘空虚，家无所食。

鼎：望尚阿衡，太宰国公。藩屏辅弼，福禄来同。
	
震：三年生狗，以戌为母。荆夷上侵，姬伯出走。

艮：涂遏道塞，求事不得。

渐：探怀得蚤，无有凶忧。所愿失道，善居渐好。
	
归妹：飞楼属道，趾多搅垣。居之不安，覆厌为患。
	
丰：义不胜情，以欲自倾。几危利宠，折角摧颈。

旅：潼滃蔚荟，扶首来会。津液来降，流淹滂霈。
	
巽：白驹生刍，猗猗盛姝。赫喧君子，乐以忘忧。
	
兑：车驰人趍，卷甲相仇。齐鲁寇战，败于犬丘。
	
涣：举首望城，不见子贞，使我悔生。

节：龙鬭时门，失理伤贤。内畔外贼，则生祸难。

中孚：安如泰山，福喜屡臻。虽有豺虎，不致危身。
	
小过：初忧后喜，与福为市。八佾列陈，饮御嘉友。
	
既济：持刀操肉，对酒不食。夫行从军，小子入狱，抱膝独宿。
	
未济：阴衰老极，阳建其德。履离戴光，天下昭明。功业不长，虾?代王。
