国风·秦风

	○车邻

	有车邻邻，有马白颠。未见君子，寺人之令。
	坂有漆，隰有栗。既见君子，并坐鼓瑟。今者不乐，逝者其耋。
	坂有桑，隰有杨。既见君子，并坐鼓簧。今者不乐，逝者其亡。
	
	○驷驖
	
	驷驖孔阜，六辔在手。公之媚子，从公于狩。
	奉时辰牡，辰牡孔硕。公曰左之，舍拔则获。
	游于北园，四马既闲。輶车鸾镳，载猃歇骄。

	○小戎
	
	小戎俴收，五楘梁辀。游环胁驱，阴靷鋈续。文茵畅毂，驾我骐馵。言念君子，温其如玉。在其板屋，乱我心曲。
	四牡孔阜，六辔在手。骐骝是中，騧骊是骖。龙盾之合，鋈以觼軜。言念君子，温其在邑。方何为期？胡然我念之！
	俴驷孔群，厹矛鋈錞。蒙伐有苑，虎韔镂膺。交韔二弓，竹闭绲縢。言念君子，载寝载兴。厌厌良人，秩秩德音。
	
	○蒹葭
	
	蒹葭苍苍，白露为霜。所谓伊人，在水一方，溯洄从之，道阻且长。溯游从之，宛在水中央。
	蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。
	蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。

	○终南
	
	终南何有？有条有梅。君子至止，锦衣狐裘。颜如渥丹，其君也哉！
	终南何有？有纪有堂。君子至止，黻衣绣裳。佩玉将将，寿考不忘！
	
	○黄鸟
	
	交交黄鸟，止于棘。谁从穆公？子车奄息。维此奄息，百夫之特。临其穴，惴惴其栗。彼苍者天，歼我良人！如可赎兮，人百其身！
	交交黄鸟，止于桑。谁从穆公？子车仲行。维此仲行，百夫之防。临其穴，惴惴其栗。彼苍者天，歼我良人！如可赎兮，人百其身！
	交交黄鸟，止于楚。谁从穆公？子车针虎。维此针虎，百夫之御。临其穴，惴惴其栗。彼苍者天，歼我良人！如可赎兮，人百其身！
	
	○晨风
	
	鴥彼晨风，郁彼北林。未见君子，忧心钦钦。如何如何，忘我实多！
	山有苞栎，隰有六駮。未见君子，忧心靡乐。如何如何，忘我实多！
	山有苞棣，隰有树檖。未见君子，忧心如醉。如何如何，忘我实多！
	
	○无衣
	
	岂曰无衣？与子同袍。王于兴师，修我戈矛。与子同仇！
	岂曰无衣？与子同泽。王于兴师，修我矛戟。与子偕作！
	岂曰无衣？与子同裳。王于兴师，修我甲兵。与子偕行！
	
	○渭阳
	
	我送舅氏，曰至渭阳。何以赠之？路车乘黄。
	我送舅氏，悠悠我思。何以赠之？琼瑰玉佩。
	
	○权舆
	
	于我乎，夏屋渠渠，今也每食无余。于嗟乎，不承权舆！
	于我乎，每食四簋，今也每食不饱。于嗟乎，不承权舆！
