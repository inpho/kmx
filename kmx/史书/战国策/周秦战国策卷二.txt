周秦战国策卷二
　　西周鲍本西周汉志，河南、洛阳、谷城、平阴、偃师、巩、缑氏，皆周地也。正曰：按大事记，周贞定王二十八年考王初立，封其弟揭于河南，是为河南桓公。河南即郏鄏。武王迁九鼎，周公营以为都，是为王城。洛阳，周公所营下都，以迁顽民，是为成周。平王东迁，定都王城。王子朝之乱，敬王徙都成周。至是考王以王城故地封桓公焉。平王东迁之后，所谓西周者，丰镐也；东周者，东都也。威烈王以后，所谓西周者，河南也；东周者，洛阳也。何以称河南为西周？自洛阳下都视王城，则在西也。何以称洛阳为东周？自河南王城视下都，则在东也。河南桓公卒，子威公立。威公卒，子惠公立。考王十五年，河南惠公复自封其少子班于巩以奉王，号东周，没亦谥惠。是时东、西周虽未分治，河南惠公既号奉王者为东周，亦必自号西周矣。显王二年，赵与韩分周为二，于是东西各为列国。显王虽在东周，特建空名。是后史传所载致伯赐胙之类，周王也。征伐谋策称东、西周君者，皆谓二周也。周本纪云，赧王时，东、西周分治，非也。赧王特徙都西周耳，当以赵世家为正（以上并大事记文）。按高诱注，西周王城，今河南；东周成周，今洛阳。世本云，西周桓公名揭，居河南；东周惠公名班，居洛阳。及索隐、正义所载甚详。独邵子经世书纪赧王为西周君与东周惠公并，而不纪西周公，仍旧误也。鲍考之不精，即以西周为王，谓之正统，谓东不得先于西，乱易旧次，此开卷第一缪。近时陈振孙书录，特举其首西周为美，亦失考，所当改正从旧。又考春秋，书王城、成周。公羊传曰，王城者何？西周也；成周者何？东周也。说亦甚明。昭二十六年，天王入于成周。左传以十二月入王城，三十二年，城成周。盖敬王定迁，在既城之后，而孙莘老、胡康侯皆以成周即京师，亦未考王城、成周之实，而误合为一也。要之，此文古今说者，多以迷瞀致误。故大事记辨之甚详，且实因鲍氏而发。近有着东西周辨者，其说亦然，而不引吕子，岂未之见邪？徐广云，周地亡，凡七县，河南止缑氏。此是合东、西周地言之。今总注，盖因正统之说而误者。

　　薛公以齐为韩魏攻楚薛公〔一〕以齐为韩、魏攻楚〔二〕，又与韩、魏攻秦〔三〕，而借兵乞食于西周〔四〕。韩庆〔五〕为西周〔六〕谓薛公曰：「君以齐为韩、魏攻楚，九年而〔七〕取宛、叶〔八〕以北以〔九〕强韩、魏，今又攻秦以益之〔一０〕。韩、魏南无楚忧，西无秦患，则地广而益重〔一一〕，齐必轻矣〔一二〕。夫本末更〔一三〕盛，虚实有时〔一四〕，窃为君危之〔一五〕。君不如令弊邑〔一六〕阴合于〔一七〕秦而君无攻〔一八〕，又无借兵乞食〔一九〕。君临函谷而无攻〔二０〕，令弊邑以君之情〔二一〕谓秦王〔二二〕曰：「薛公必〔二三〕破秦以张〔二四〕韩、魏，所以进兵者，欲王令楚割东国以与齐也〔二五〕。」秦王出楚王以为和〔二六〕，君令弊邑以此忠〔二七〕秦，秦得无破〔二八〕，而以楚之东国〔二九〕自免也，必欲之。楚王出，必德齐〔三０〕，齐得东国而益强〔三一〕，而薛世世无患。秦不大弱〔三二〕，而处之三晋之西〔三三〕，三晋必重齐〔三四〕。」薛公曰：「善。」因令韩庆入秦，而使三国无攻秦，而使不借兵乞食于西周。〔三五〕〔一〕姚本薛，齐邑也。齐公子田婴也，孟尝君田文之父也。封于薛，号靖郭毛君，今属鲁国也。鲍本靖郭君田婴之子孟尝君田文也。袭其父封薛。薛属鲁国。

　　〔二〕鲍本楚怀二十六年，齐、韩、魏攻楚，此十二年也。

　　〔三〕鲍本齐闵二十六年为韩、魏攻秦，此十七年也。正曰：此据史。按通鑑、大事记，赧王二年，当闵王元年。此当作十六年。

　　〔四〕姚本食，粮也。鲍本借，犹借。

　　〔五〕姚本韩庆，西周臣也。鲍本凡韩皆韩人，其在周，去韩仕周也。凡非本国人，皆自其国求仕者也。

　　〔六〕姚本续：史记，苏代为西周。

　　〔七〕鲍本「年」下无「而」字。○「九」字误，当云「六」或「五」。

　　〔八〕鲍本二县属南阳。补曰：宛，于袁反，邓州县。叶，舒涉反，汝州县。

　　〔九〕鲍本「以」作「为」。○补曰：一本「而取宛、叶以北以强韩、魏」。札记丕烈案：史记作「以」，无「而」字。

　　〔一０〕姚本益韩、魏之强也。鲍本益其强。

　　〔一一〕姚本广，多也。重，尊也。　　〔一二〕姚本益韩、魏，韩、魏重而齐轻也。

　　〔一三〕鲍本更，犹迭。　　〔一四〕鲍本言不可常。

　　〔一五〕姚本谓薛公。危，不安也。鲍本并言齐、薛今虽善，韩、魏复或为患。

　　〔一六〕鲍本周也。　　〔一七〕姚本阴，私也。鲍本「于」作「为」。○札记丕烈案：史记作「于」。

　　〔一八〕姚本无攻秦也。鲍本但出兵临秦，不用攻也。

　　〔一九〕姚本勿示秦以少兵少粮也。鲍本勿示秦以弱。

　　〔二０〕姚本临，犹守也。函谷，关名也，在弘农城北，今在新安东。无攻秦。鲍本临，言以兵至其地。补曰：正义云，陕州桃林县西南有洪熘涧，古函谷也。今属灵宝县。

　　〔二一〕鲍本心所欲也。

　　〔二二〕鲍本昭襄。

　　〔二三〕鲍本「必」下补「不」字。○补曰：史，下有「不」字，是。

　　〔二四〕姚本张，彊也。鲍本张，去音，大之也。

　　〔二五〕鲍本「也」作「而」。○补曰：史作「而」。楚之东地，即楚策「下东国」云。

　　〔二六〕姚本出，归也。是时张仪诱楚怀王令召秦，秦使质之，故曰归楚王以为和。鲍本怀。楚怀三十年，张仪诱楚王会秦，秦留之。此十六年也。　　〔二七〕鲍本「忠」作「患」。○札记今本「忠」作「惠」，鲍本作「患」。丕烈案：史记作「惠」。

　　〔二八〕鲍本「破」作「攻」。○秦得无攻，周之力也。札记丕烈案：史记作「破」。「破秦」，上文有。鲍改误甚。　　〔二九〕姚本楚东国，近齐南境者也。　　〔三０〕鲍本齐出之，齐之恩也。　　〔三一〕姚本恩德齐，使得归，楚王必以东国与齐也。

　　〔三二〕鲍本无三国之兵故。

　　〔三三〕姚本三晋，晋三卿韩氏、魏氏、赵氏分晋而君之，故曰三晋也。

　　〔三四〕鲍本秦居晋西，不弱而善齐，三晋畏秦，故齐重。　　〔三五〕鲍本孟尝传有。今按楚记，三国攻楚，秦救之，引去。与此言取宛、叶小驳。正曰：大事记，颖滨苏氏云，秦昭王欺楚怀王，要之割地。诸侯孰视，无敢一言问秦者。惟田文怨秦，借楚为名，与韩、魏伐秦，自山东难秦，未有若此其壮者也。惜其听苏代之计，临函谷而无攻，以求楚东国，而名义索然以尽。由此观之，秦惟不遇桓、文之君，故横行而莫之制，世岂有以大义而屈于不义者哉？「为强」、「为和」之「为」，如字，余去声。　　秦攻魏将屖武军于伊阙秦攻魏将屖武军于伊阙〔一〕，进兵而攻周〔二〕。为周最谓李兑〔三〕曰：「君不如禁〔四〕秦之攻周。赵之上计，莫如令秦、魏复战〔五〕。今秦攻周而得〔六〕之，则众必多伤矣。秦欲待〔七〕周之得，必不攻魏；秦若攻周而不得，前有胜魏之劳，后有攻周之败，又必不攻魏。今君禁之，而秦未与魏讲〔八〕也。而〔九〕全赵令其止，必不敢不听，是君却〔一０〕秦而定周也。秦去周，必复攻魏，魏不能支〔一一〕，必因君而讲〔一二〕，则君〔一三〕重矣。若魏不讲，而疾支之，是君存周而战秦、魏也。重亦尽在赵。」

　　〔一〕鲍本唐志，为县，属河南。注，北有伊阙故关。此役秦昭十四年，此二十二年。补曰：正义云，水经注，禹疏龙门以通水，两山相对若阙，故谓之伊阙。今洛南犹谓之龙门也。诸本「犀」作「屖」，当正。札记丕烈案：「屖」即「犀」别体耳。后策文杀屖武，史记作「仆师武」，集解引此作「犀师」。「犀」者，声之转也。

　　〔二〕姚本秦攻魏将屖武军于伊阙，秦遂进攻周。伊阙，在洛阳西南六十里，禹所辟也，水所由此流入于洛川也。

　　〔三〕姚本李兑，赵将也。鲍本赵司寇。

　　〔四〕姚本禁，止也。

　　〔五〕鲍本赵，魏邻也。魏有秦兵，则赵无事。

　　〔六〕鲍本得，犹胜。正曰：得其土地人民也。

　　〔七〕鲍本「待」作「持」。○补曰：字有讹。札记今本「待」作「持」。

　　〔八〕姚本讲，和也。一曰「战」。鲍本讲，和解也。补曰：史甘茂传索隐云，邹氏「讲」读曰「媾」。又曰汉、史「媾」、「讲」两字常杂。愚按，「搆」、「构」、「购」（韩世家有）亦然。今凡为和解之义者，定读从「媾」；为交结之义者，字当从「
