卷之七　孽嬖传
夏桀末喜

末喜者，夏桀之妃也。美于色，薄于德，乱
无道，女子行丈夫心，佩剑带冠。桀既弃礼义，淫于妇人，求美女，积之于后宫，收倡优侏儒狎徒能为奇伟戏者，聚之于旁，造烂漫之乐，日夜与末喜及宫女饮酒，无有休时。置末喜于膝上，听用其言，昏乱失道，骄奢自恣。为酒池可以运舟，一鼓而牛饮者三千人，其头而饮之于酒池，醉而溺死者，末喜笑之，以为乐。龙逢进谏曰：“君无道，必亡矣。”桀曰：“日有亡乎？日亡而我亡。”不听，以为妖言而杀之。造琼室瑶台，以临云雨，殚财尽币，意尚不餍。召汤，囚之于夏台，已而释之，诸侯大叛。于是汤受命而伐之，战于鸣条，桀师不战，汤遂放桀，与末喜嬖妾同舟，流于海，死于南巢之山。诗曰：“懿厥哲妇，为枭为鸱。”此之谓也。

颂曰：末喜配桀，维乱骄扬，桀既无道，又重其荒，奸轨是用，不恤法常，夏后之国，遂反为商。


殷纣妲己

妲己者，殷纣之妃也。嬖幸于纣。纣材力过人，手格勐兽，智足以距谏，辩足以饰非，矜人臣以能，高天下以声，以为人皆出己之下，好酒淫乐，不离妲己，妲己之所誉贵之，妲己之所憎诛之。作新淫之声、北鄙之舞、靡靡之乐，收珍物，积之于后宫，谀臣群女咸获所欲，积糟为邱，流酒为池，悬肉为林，使人裸形相逐其闲，为长夜之饮，妲己好之。百姓怨望，诸侯有畔者，纣乃为炮烙之法，膏铜柱，加之炭，令有罪者行其上，辄堕炭中，妲己乃笑。比干谏曰：“不修先王之典法，而用妇言，祸至无日。”纣怒，以为妖言。妲己曰：“吾闻圣人之心有七窍。”于是剖心而观之。囚箕子，微子去之。武王遂受命，兴师伐纣，战于牧野，纣师倒戈，纣乃登廪台，衣宝玉衣而自杀。于是武王遂致天之罚，斩妲己头，悬于小白旗，以为亡纣者是女也。书曰：“牝鸡无晨，牝鸡之晨，惟家之索。”诗云：“君子信盗，乱是用暴，匪其止共，维王之邛。”此之谓也。

颂曰：妲己配纣，惑乱是修，纣既无道，又重相谬，指笑炮炙，谏士刳囚，遂败牧野，反商为周。


周幽褎姒

褎姒者，童妾之女，周幽王之后也。初，夏之衰也，褎人之神化为二龙，同于王庭而言曰：“余，褒之二君也。”夏后卜杀之与去，莫吉。卜请其漦藏之而吉，乃布币焉。龙忽不见，而藏漦椟中，乃置之郊，至周，莫之敢发也。及周厉王之末，发而观之，漦流于庭，不可除也。王使妇人裸而噪之，化为玄蚖，入后宫，宫之童妾未毁而遭之，既笄而孕，当宣王之时产。无夫而乳，惧而弃之。先是有童谣曰：“弧箕服，寔亡周国。”宣王闻之。后有人夫妻卖弧箕服之器者，王使执而戮之，夫妻夜逃，闻童妾遭弃而夜号，哀而取之，遂窜于褒。长而美好，褎人姁有狱，献之以赎，幽王受而嬖之，遂释褒姁，故号曰褎姒。既生子伯服，幽王乃废后申侯之女，而立褎姒为后，废太子宜咎而立伯服为太子。幽王惑于褎姒，出入与之同乘，不恤国事，驱驰弋猎不时，以适褎姒之意。饮酒流湎，倡优在前，以夜续昼。褎姒不笑，幽王乃欲其笑，万端，故不笑，幽王为烽燧大鼓，有寇至，则举，诸侯悉至而无寇，褎姒乃大笑。幽王欲悦之，数为举烽火，其后不信，诸侯不至。忠谏者诛，唯褒姒言是从。上下相谀，百姓乖离，申侯乃与缯西夷犬戎共攻幽王，幽王举烽燧征兵，莫至，遂杀幽王于骊山之下，虏褒姒，尽取周赂而去。于是诸侯乃即申侯，而共立故太子宜咎，是为平王。自是之后，周与诸侯无异。诗曰：“赫赫宗周，褎姒灭之。”此之谓也。

颂曰：褎神龙变，寔生褎姒，兴配幽王，废后太子，举烽致兵，笑寇不至，申侯伐周，果灭其祀。


卫宣公姜

宣姜者，齐侯之女，卫宣公之夫人也。初，宣公夫人夷姜生急子，以为太子，又娶于齐，曰宣姜，生寿及朔。夷姜既死，宣姜欲立寿，乃与寿弟朔谋构急子。公使急子之齐，宣姜乃阴使力士待之界上而杀之，曰：“有四马白旄至者，必要杀之。”寿闻之，以告太子曰：“太子其避之。”急子曰：“不可。夫弃父之命，则恶用子也！”寿度太子必行，乃与太子饮，夺之旄而行，盗杀之。急子醒，求旄不得，遽往追之，寿已死矣。急子痛寿为己死，乃谓盗曰：“所欲杀者乃我也，此何罪，请杀我。”盗又杀之。二子既死，朔遂立为太子，宣公薨，朔立是为惠公，竟终无后，乱及五世，至戴公而后宁。诗云：“乃如之人，德音无良。”此之谓也。颂曰：卫之宣姜，谋危太子，欲立子寿，阴设力士，寿乃俱死，卫果危殆，五世不宁，乱由姜起。


鲁桓文姜

文姜者，齐侯之女，鲁桓公之夫人也。内乱其兄齐襄公。桓公将伐郑纳厉公，既行，与夫人俱将如齐也，申繻曰：“不可。女有家，男有室，无相渎也，谓之有礼，易此必败。且礼妇人无大故则不归。”桓公不听，遂与如齐。文姜与襄公通，桓公怒，禁之不止。文姜以告襄公，襄公享桓公酒，醉之，使公子彭生抱而乘之，因拉其胁而杀之，遂死于车。鲁人求彭生以除耻，齐人杀彭生。诗曰：“乱匪降自天，生自妇人。”此之谓也。

颂曰：文姜淫乱，配鲁桓公，与俱归齐，齐襄淫通，俾厥彭生，摧干拉胸，维女为乱，卒成祸凶。
鲁庄哀姜

哀姜者，齐侯之女，庄公之夫人也。初，哀姜未入时，公数如齐，与哀姜淫。既入，与其弟叔姜俱。公使大夫宗妇用币见，大夫夏甫不忌曰：“妇贽不过枣栗，以致礼也。男贽不过玉帛禽鸟，以章物也。今妇贽用币，是男女无别也。男女之别，国之大节也。无乃不可乎？”公不听，又丹其父桓公庙宫之楹，刻其桷，以夸哀姜。哀姜骄淫，通于二叔公子庆父、公子牙。哀姜欲立庆父，公薨，子般立，庆父与哀姜谋，遂杀子般于党氏，立叔姜之子，是为闵公。闵公既立，庆父与哀姜淫益甚，又与庆父谋杀闵公而立庆父，遂使卜齮袭弒闵公于武闱。将自立，鲁人谋之，庆父恐，奔莒，哀姜奔邾。齐桓公立僖公，闻哀姜与庆父通以危鲁，乃召哀姜，酖而杀之，鲁遂杀庆父。诗云：“啜其泣矣，何嗟及矣！”此之谓也。

颂曰：哀姜好邪，淫于鲁庄，延及二叔，骄妒纵横，庆父是依，国适以亡，齐桓征伐，酖杀哀姜。


献骊姬骊姬者，骊戎之女，晋献公之夫人也。初，献公娶于齐，生秦穆夫人及太子申生，又娶二女于戎，生公子重耳、夷吾。献公伐骊戎，克之，获骊姬以归，生奚齐、卓子。骊姬嬖于献公，齐姜先死，公乃立骊姬以为夫人。骊姬欲立奚齐，乃与弟谋曰：“一朝不朝，其闲用刀，逐太子与二公子而可闲也。”于是骊姬乃说公曰：“曲沃，君之宗邑也；蒲与二屈，君之境也。不可以无主。宗邑无主，则民不畏边境；无主，则开寇心。夫寇生其心，民嫚其政，国之患也。若使太子主曲沃，二公子主蒲与二屈，则可以威民而惧寇矣。”遂使太子居曲沃，重耳居蒲，夷吾居二屈。□□骊姬既远太子，乃夜泣，公问其故，对曰：“吾闻申生为人，甚好仁而强，甚宽惠而慈于民，今谓君惑于我，必乱国，无乃以国民之故，行强于君，君未终命而殁，君其柰何？胡不杀我，无以一妾乱百姓。”公曰：“惠其民而不惠其父乎？”骊姬曰：“为民与为父异。夫杀君利民，民孰不戴。苟父利而得宠，除乱而众说，孰不欲焉。虽其爱君，欲不胜也。若纣有良子，而先杀纣，毋章其恶，钧死也，毋必假手于武王以废其祀。自吾先君武公兼翼，而楚穆弒成。此皆为民而不顾亲，君不早图，祸且及矣。”公惧曰：“柰何而可？”骊姬曰：“君何不老而授之政。彼得政而治之，殆将释君乎？”公曰：“不可，吾将图之。”由此疑太子。骊姬乃使人以公命告太子曰：“君梦见齐姜，亟往祀焉。”申生祭于曲沃，归福于绛，公田不在，骊姬受福，乃寘鸩于酒，施毒于脯。公至，召申生将胙，骊姬曰：“食自外来，不可不试也。”覆酒于地，地坟，申生恐而出。骊姬与犬，犬死，饮小臣，小臣死之。骊姬乃仰天叩心而泣，见申生哭曰：“嗟乎！国，子之国，子何迟为君？有父恩忍之，况国人乎！弒父以求利，人孰利之？”献公使人谓太子曰：“尔其图之。”太傅里克曰：“太子入自明可以生，不则不可以生。”太子曰：“吾君老矣。若入而自明，则骊姬死，吾君不安。”遂自经于新城庙。公遂杀少傅杜原款。使阉楚刺重耳，重耳奔狄。使贾华刺夷吾，夷吾奔梁。尽逐群公子，乃立奚齐。献公卒，奚齐立，里克杀之。卓子立，又杀之。乃戮骊姬，鞭而杀之。于是秦立夷吾，是为惠公。惠公死，子圉立，是为怀公。晋人杀怀公于高梁，立重耳，是为文公。乱及五世然后定。诗曰：“妇有长舌，惟厉之阶。”又曰：“哲妇倾城。”此之谓也。颂曰：骊姬继母，惑乱晋献，谋谮太子，毒酒为权，果弒申生，公子出奔，身又伏辜，五世乱昏。


鲁宣缪姜

缪姜者，齐侯之女，鲁宣公之夫人，成公母也。聪慧而行乱，故谥曰缪。初，成公幼，缪姜通于叔孙宣伯，名乔如。乔如与缪姜谋去季孟而擅鲁国。晋楚战于鄢陵，公出佐晋。将行，姜告公必逐季孟，是背君也，公辞以晋难，请反听命。又货晋大夫，使执季孙行父而止之，许杀仲孙蔑，以鲁士晋为内臣。鲁人不顺乔如，明而逐之，乔如奔齐，鲁遂摈缪姜于东宫。始往，缪姜使筮之，遇艮之六。史曰：“是谓艮之随。随其出也，君必速出。”姜曰：“亡。是于周易曰‘随，元亨利贞，●咎。’元，善之长也；亨，嘉之会也；利，义之和也；贞，事之干也。终故不可诬也，是以虽随●咎。今我妇人而与于乱，固在下位，而有不仁，不可谓元；不靖国家，不可谓亨；作而害身，不可谓利；弃位而放，不可谓贞。有四德者，随而无咎，我皆无之，岂随也哉！我则取恶，能无咎乎！必死于此，不得出矣。”卒薨于东宫。君子曰：“惜哉缪姜！虽有聪慧之质，终不得掩其淫乱之罪。”诗曰：“士之耽兮，犹可说也，女之耽兮，不可说也。”此之谓也。

颂曰：缪姜淫泆，宣伯是阻，谋逐季孟，欲使专鲁，既废见摈，心意摧下，后虽善言，终不能补。


陈女夏姬

陈女夏姬者，陈大夫夏征舒之母，御叔之妻也。其状美好无匹，内挟伎术，盖老而复壮者。三为王后，七为夫人。公侯争之，莫不迷惑失意。夏姬之子征舒为大夫，公孙宁仪、行父与陈灵公皆通于夏姬，或衣其衣，或裴其幡，以戏于朝。泄冶见之，谓曰：“君有不善，子宜掩之。今自子率君而为之，不待幽闲于朝廷，以戏士民，其谓尔何？”二人以告灵公，灵公曰：“众人知之，吾不善无害也。泄冶知之，寡人耻焉。”乃使人征贼泄冶而杀之。灵公与二子饮于夏氏召征舒也，公戏二子曰：“征舒似汝。”二子亦曰：“不若其似公也。”征舒疾此言。灵公罢酒出，征舒伏弩厩门，射杀灵公。公孙宁仪、行父皆奔楚，灵公太子午奔晋。其明年，楚庄王举兵诛征舒，定陈国，立午，是为成公。庄王见夏姬美好，将纳之，申公巫臣谏曰：“不可。王讨罪也，而纳夏姬，是贪色也。贪色为淫，淫为大罚。愿王图之。”王从之，使坏后垣而出之。将军子反见美，又欲取之。巫臣谏曰：“是不祥人也。杀御叔，弒灵公，戮夏南，出孔仪，丧陈国。天下多美妇人，何必取是！”子反乃止。庄王以夏姬与连尹襄老，襄老死于邲，亡其尸，其子黑要又通于夏姬。巫臣见夏姬，谓曰：“子归，我将聘汝。”及恭王即位，巫臣聘于齐，尽与其室俱，至郑，使人召夏姬曰：“尸可得也。”夏姬从之，巫臣使介归币于楚，而与夏姬奔晋。大夫子反怨之，遂与子重灭巫臣之族而分其室。诗云：“乃如之人兮，怀昏姻也，大无信也，不知命也。”言嬖色殒命也。

颂曰：夏姬好美，灭国破陈，走二大夫，杀子之身，殆误楚庄，败乱巫臣，子反悔惧，申公族分。


齐灵声姬

声姬者，鲁侯之女灵公之夫人，太子光之母也，号孟子。淫通于大夫庆克，与之蒙衣乘辇，而入于闳，鲍牵见之，以告国佐。国佐召庆克，将询之，庆克久不出，以告孟子曰：“国佐非我。”孟子怒。时国佐相灵公，会诸侯于柯陵，高子鲍子处内守，及还，将至，闭门而索客，孟子诉之曰：“高鲍将不内君，而欲立公子角，国佐知之。”公怒，刖鲍牵而逐高子、国佐，二人奔莒，更以崔杼为大夫，使庆克佐之，乃帅师围莒，不胜，国佐使人杀庆克，灵公与佐盟而复之。孟子又愬而杀之。及灵公薨，高鲍皆复遂杀孟子，齐乱乃息。诗云：“匪教匪诲，时维妇寺。”此之谓也。

颂曰：齐灵声姬，厥行乱失，淫于庆克，鲍牵是疾，谮愬高鲍，遂以奔亡，好祸用亡，亦以事丧。


齐东郭姜

齐东郭姜者，棠公之妻，齐崔杼御东郭偃之姊也。美而有色。棠公死，崔子吊而说姜，遂与偃谋娶之。既居其室，比于公宫，庄公通焉，骤如崔氏，崔子知之。异日，公以崔子之冠赐侍人，崔子愠，告有疾不出，公登台以临崔子之宫，由台上与东郭姜戏，公下从之，东郭姜奔入户而闭之，公推之曰：“开余。”东郭姜曰：“老夫在此，未及收发。”公曰：“余开崔子之疾也，不开？”崔子与姜自侧户出，闭门，聚众鸣鼓，公恐，拥柱而歌。公请于崔氏曰：“孤知有罪矣，请改心事吾子。若不信，请盟。”崔子曰：“臣不敢闻命。”乃避之。公又请于崔氏之宰曰：“请就先君之庙而死焉。”崔氏之宰曰：“君之臣杼，有疾不在，侍臣不敢闻命。”公踰墙而逃，崔氏射公中踵，公反堕，遂弒公。先是时，东郭姜与前夫子棠毋咎俱入，崔子爱之，使为相室，崔子前妻子二人大子城、少子强。及姜入后，生二子明、成。成有疾，崔子废成，而以明为后。成使人请崔邑以老，崔子哀而许之。棠毋咎与东郭偃争而不成，成与强怒，将欲杀之，以告庆封。庆封，齐大夫也，阴与崔氏争权，欲其相灭也。谓二子曰：“杀之。”于是二子归杀棠毋咎东郭偃于崔子之庭。崔子怒，愬之于庆氏曰：“吾不肖，有子不能教也，以至于此。吾事夫子，国人之所知也，唯辱使者，不可以已。”庆封乃使卢蒲嫳帅徒众，与国人焚其库厩，而杀成、姜。崔氏之妻曰：“生若此，不若死。”遂自经而死。崔子归见库厩皆焚，妻子皆死，又自经而死。君子曰：“东郭姜杀一国君而灭三室，又残其身，可谓不祥矣。”诗曰：“枝叶未有害，本实先败。”此之谓也。颂曰：齐东郭姜，崔杼之妻，惑乱庄公，毋咎是依，祸及明成，争邑相杀，父母无聊，崔氏遂灭。
卫二乱女

卫二乱女者，南子及卫伯姬也。南子者，宋女卫灵公之夫人，通于宋子朝，太子蒯聩知而恶之，南子谗太子于灵公曰：“太子欲杀我。”灵公大怒蒯聩，蒯聩奔宋。灵公薨，蒯聩之子辄立，是为出公。卫伯姬者，蒯聩之姊也，孔文子之妻，孔悝之母也。悝相出公。文子卒，姬与孔氏之竖浑良夫淫。姬使良夫于蒯聩，蒯聩曰：“子苟能内我于国，报子以乘轩，免子三死。”与盟，许以姬为良夫妻。良夫喜，以告姬，姬大悦，良夫乃与蒯聩入舍孔氏之圃。昏时二人蒙衣而乘，遂入至姬所。已食，姬杖戈先太子与五介胄之士，迫其子悝于厕，强盟之。出公奔鲁，子路死之，蒯聩遂立，是为庄公。杀夫人南子，又杀浑良夫。庄公以戎州之乱，又出奔，四年而出公复入。将入，大夫杀孔悝之母而迎公。二女为乱五世，至悼公而后定。诗云：“相鼠有皮，人而无仪。人而无仪，不死何为？”此之谓也。

颂曰：南子惑淫，宋朝是亲，谮彼蒯聩，使之出奔，悝母亦嬖，出入两君，二乱交错，咸以灭身。


赵灵吴女赵灵吴女者，号孟姚吴广之女，赵武灵王之后也。初，武灵王娶韩王女为夫人，生子章，立以为后，章为太子。王尝梦见处女，鼓瑟而歌，曰：“美人荧荧兮，颜若苕之荣，命兮命兮，逢天时而生，曾莫我嬴嬴。”异日，王饮酒乐，数言所梦，想见其人，吴广闻之，乃因后而入其女孟姚，甚有色焉，王爱幸之，不能离，数年，生子何。孟姚数微言后有淫意，太子无慈孝之行，王乃废后与太子，而立孟姚为惠后，以何为王，是为惠文王。武灵王自号主父，封章于代，号安阳君。四年，朝群臣，安阳君来朝，主父从旁观窥，群臣宗室见章儽然也，反臣于弟，心怜之。是时惠后死久恩衰，乃欲分赵而王章于代，计未决而辍。主父游沙丘宫，章以其徒作乱，李兑乃起四邑之兵击章，章走主父，主父闭之，兑因围主父宫。既杀章，乃相与谋曰：“以章围主父，即解兵，吾属夷矣。”乃遂围主父，主父欲出不得，又不得食，乃探雀而食之，三月余，遂饿死沙丘宫。诗曰：“流言以对，寇攘式内。”言不善之从内出也。

颂曰：吴女苕颜，神寤赵灵，既见嬖近，惑心乃生，废后兴戎，子何是成，主闭沙丘，国以乱倾。
楚考李后

楚考李后者，赵人李园之女弟，楚考烈王之后也。初，考烈王无子，春申君患之，李园为春申君舍人，乃取其女弟与春申君，知有身，园女弟承间谓春申君曰：“楚王之贵幸君，虽兄弟不如，今君相楚三十余年，而王无子，即百岁后，将立兄弟，即楚更立君后，彼亦各贵其所亲，又安得长有宠乎？非徒然也，君用事久，多失礼于王兄弟。王兄弟诚立，祸且及身，何以保相印江东之封乎！今妾知有身矣，而人莫知，妾之幸君未久，诚以君之重而进妾于楚王，楚王必妾，妾赖天有子男，则是君之子为王也，楚国尽可得，孰与身临不测之罪乎！”春申君大然之，乃出园女弟谨舍之，言之考烈王，考烈王召而幸之，遂生子悼，立为太子，园女弟为后，而李园贵用事，养士欲杀春申君以灭口。及考烈王死，园乃杀春申君，灭其家，悼立，是为幽王。后有考烈王遗腹子犹立，是为哀王。考烈王弟公子负刍之徒闻知幽王非考烈王子，疑哀王，乃袭杀哀王及太后，尽灭李园之家，而立负刍为王。五年，而秦灭之。诗云：“盗言孔甘，乱是用餤。”此之谓也。颂曰：李园女弟，发迹春申，考烈无子，果得纳身，知重而入，遂得为嗣，既立畔本，宗族灭弒。


赵悼倡后

倡后者，邯郸之倡，赵悼襄王之后也。前日而乱一宗之族。既寡，悼襄王以其美而取之。李牧谏曰：“不可。女之不正，国家所以覆而不安也。此女乱一宗，大王不畏乎？”王曰：“乱与不乱，在寡人为政。”遂娶之。初，悼襄王后生子嘉为太子。倡后既入为姬，生子迁。倡后既嬖幸于王，阴谮后及太子于王，使人犯太子而陷之于罪，王遂废嘉而立迁，黜后而立倡姬为后。及悼襄王薨，迁立，是为幽闵王。倡后淫佚不正，通于春平君，多受秦赂，而使王诛其良将武安君李牧。其后秦兵径入，莫能距迁，遂见虏于秦，赵亡。大夫怨倡后之谮太子及杀李牧，乃杀倡后而灭其家，共立嘉于代，七年，不能胜秦，赵遂灭为郡。诗云：“人而无礼，不死胡俟？”此之谓也。颂曰：赵悼倡后，贪叨无足，隳废后适，执诈不悫，淫乱春平，穷意所欲，受赂亡赵，身死灭国。
