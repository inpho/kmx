◇哀公元年    元年春，王正月，公即位。楚子、陈侯、随侯、许男围蔡。鼷鼠食郊牛角，改卜牛。     夏，四月辛巳郊。此该郊之变而道之也。于变之中又有言焉：鼷鼠食郊牛角，改卜牛，志不敬也。郊牛日展角斗角而知伤，展道尽矣。郊自正月至于三月，郊之时也。夏四月郊，不时也。五月郊，不时也。夏之始，可以承春；以秋之末承春之始，盖不可矣。九月用郊，用者，不宜用者也。郊三卜，礼也；四卜非礼也；五卜，强也。卜免牲者，吉则免之，不吉则否。牛伤，不言伤之者，伤自牛作也，故其辞缓。全曰牲，伤曰牛，未牲曰牛，其牛一也，其所以为牛者异。有变而不郊，故卜免牛也。已牛矣，其尚卜免之何也？礼，与其亡也，宁有。尝置之上帝矣，故卜而后免之，不敢专也。卜之不吉则如之何？不免，安置之，系而待六月上甲始庀牲，然后左右之。子之所言者，牲之变也，而曰我一该郊之变而道之何也？我以六月上甲始庀牲，十月上甲始系牲。十一月、十二月牲虽有变，不道也，待正月然后言牲之变，此乃所以该郊。郊，享道也，贵其时，大其礼，其养牲虽小不备可也。子不志三月卜郊何也？郊自正月至于三月，郊之时也。我以十二月下辛卜正月上辛，如不从，则以正月下辛卜二月上辛；如不从，则以二月下辛卜三月上辛，如不从，则不郊矣。     秋，齐侯、卫侯伐晋。     冬，仲孙何忌帅师伐邾。     ◇哀公二年     二年春，王二月，季孙斯、叔孙州仇、仲孙何忌帅师伐邾，取漷东田，水郭东，未尽也。及沂西田。沂西，未尽也。癸巳，叔孙州仇、仲孙何忌及邾子盟于句绎。三人伐而二人盟何也？各盟其得也。     夏，四月丙子，卫侯元卒。滕子来朝。晋赵鞅帅师纳卫世子蒯聩于戚。纳者，内弗受也。帅师而后纳者，有伐也。何用弗受也？以辄不受也，以辄不受父之命，受之王父也。信父而辞王父，则是不尊王父也。其弗受，以尊王父也。     秋，八月甲戌，晋赵鞅帅师及郑罕达帅师战于铁。郑师败绩。     冬，十月，葬卫灵公。     十有一月，蔡迁于州来。蔡杀其大夫公子驷。     ◇哀公三年     三年春，齐国夏、卫石曼姑帅师围戚。此卫事也，其先国夏何也？子不围父也。不系戚于卫者，子不有父也。     夏，四月甲午，地震。     五月辛卯，桓宫、僖宫灾。言及则祖有尊卑，由我言之则一也。季孙斯、叔孙州仇帅师城启阳。宋乐髡帅师伐曹。     秋，七月丙子，季孙斯卒。蔡人放其大夫公孙猎于吴。     冬，十月癸卯，秦伯卒。叔孙州仇、仲孙何忌帅师围邾。     ◇哀公四年     四年春，王二月庚戌，盗弑蔡侯申。称盗以弑君，不以上下道道也。内其君而外弑者，不以弑道道也。《春秋》有三盗：微杀大夫谓之盗，非所取而取之谓之盗，辟中国之正道以袭利谓之盗。蔡公孙辰出奔吴。葬秦惠公。宋人执小邾子。     夏，蔡杀其大夫公孙姓、公孙霍。晋人执戎蛮子赤归于楚。城西郛。     六月辛丑，亳社灾。亳社者，亳之社也。亳，亡国也。亡国之社以为庙屏，戒也。其屋，亡国之社不得上达也。     秋，八月甲寅，滕子结卒。     冬，十有二月，葬蔡昭公。葬滕顷公。     ◇哀公五年     五年春，城毘。     夏，齐侯伐宋。晋赵鞅帅师伐卫。     秋，九月癸酉，齐侯杵臼卒。     冬，叔还如齐。闰月，葬齐景公。不正其闰也。     ◇哀公六年     六年春，城邾瑕。晋赵鞅帅师伐鲜虞。吴伐陈。     夏，齐国夏及高张来奔。叔还会吴于柤。     秋，七月庚寅，楚子轸卒。齐阳生入于齐，齐陈乞弑其君荼。阳生入而弑其君，以陈乞主之何也？不以阳生君茶也，其不以阳生君荼何也？阳生正，荼不正。不正则其曰君何也？荼虽不正，已受命矣。入者，内弗受也。荼不正，何用弗受？以其受命，可以言弗受也。阳生其以国氏何也？取国于荼也。     冬，仲孙何忌帅师伐邾。宋向巢帅师伐曹。     ◇哀公七年     七年春，宋皇瑗帅师侵郑。晋魏曼多帅师侵卫。     夏，公会吴于缯。     秋，公伐邾。     八月己酉，入邾，以邾子益来。以者，不以者也。益之名，恶也。《春秋》有临天下之言焉，有临一国之言焉，有临一家之言焉。其言来者，有外鲁之辞焉。宋人围曹。     冬，郑驷弘帅师救曹。     ◇哀公八年     八年春，王正月，宋公入曹，以曹伯阳归。吴伐我。     夏，齐人取言雚及阐。恶内也。归邾子益于邾。益之名，失国也。     秋，七月。     冬，十有二月癸亥，杞伯过卒。齐人归言雚及阐。     ◇哀公九年     九年春，王二月，葬杞僖公。宋皇瑗帅师取郑师于雍丘。取，易辞也。以师而易取，郑病矣。     夏，楚人伐陈。     秋，宋公伐郑。     冬，十月。     ◇哀公十年     十年春，王二月，邾子益来奔。公会吴伐齐。     三月戊戌，齐侯阳生卒。     夏，宋人伐郑。晋赵鞅帅师侵齐。     五月，公至自伐齐。葬齐悼公。卫公孟彄自齐归于卫。薛伯夷卒。     秋，葬薛惠公。     冬，楚公子结帅师伐陈，吴救陈。     ◇哀公十一年     十有一年春，齐国书帅师伐我。     夏，陈辕颇出奔郑。     五月，公会吴伐齐。甲戌，齐国书帅师及吴战于艾陵。齐师败绩。获齐国书。     秋，七月辛酉，滕子虞母卒。     冬，十有一月，葬滕隐公。卫世叔齐出奔宋。     ◇哀公十二年     十有二年春，用田赋。古者公田什一，用田赋非正也。     夏，五月甲辰，孟子卒。孟子者何也？昭公夫人也。其不言夫人何也？讳取同姓也。公会吴于橐皋。     秋，公会卫侯、宋皇瑗于郧。宋向巢帅师伐郑。     冬，十有二月，螽。     ◇哀公十三年     十有三年春，郑罕达帅师取宋师于嵒。取，易辞也。以师而易取，宋病矣。     夏，许男成卒。公会晋侯及吴子于黄池。黄池之会，吴子进乎哉！遂子矣。吴，夷狄之国也，祝发文身，欲因鲁之礼，因晋之权，而请冠、端而袭其借于成周，以尊天王。吴进矣！吴，东方之大国也，累累致小国以会诸侯，以合乎中国。吴能为之，则不臣乎？吴进矣！王，尊称也。子，卑称也。辞尊称而居卑称，以会乎诸侯，以尊天王。吴王夫差曰：「好冠来！」孔子曰：「大矣哉！夫差未能言冠而欲冠也。」楚公子申帅师伐陈。于越入吴。     秋，公至自会。晋魏曼多帅师侵卫。葬许元公。     九月，螽。     冬，十有一月，有星孛于东方。盗杀陈夏区夫。     十有二月，螽。     ◇哀公十四年     十有四年春，西狩获麟。引取之也。狩地不地，不狩也。非狩而曰狩，大获麟，故大其适也。其不言来，不外麟于中国也。其不言有，不使麟不恒于中国也。
           
        
        
        