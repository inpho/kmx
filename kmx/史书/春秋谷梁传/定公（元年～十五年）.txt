◇定公元年    元年春，王。不言正月，定无正也。定之无正何也？昭公之终非正终也，定之始非正始也。昭无正终，故定无正始。不言即位，丧在外也。     三月，晋人执宋仲几于京师。此其大夫，其曰人何也？微之也。何为微之？不正其执人于尊者之所也，不与大夫之伯讨也。     夏，六月癸亥，公之丧至自干侯。戊辰，公即位。殡然后即位也。定无正，见无以正也。逾年不言即位，是有故公也；言即位，是无故公也。即位，授受之道也。先君无正终，则后君无正始也；先君有正终，则后君有正始也。戊辰，公即位，谨之也。定之即位，不可不察也。公即位，何以日也？戊辰之日，然后即位也。癸亥，公之丧至自干侯，何为戊辰之日然后即位也？正君乎国，然后即位也。沈子曰：「正棺乎两楹之间，然后即位也。」内之大事日，即位，君之大事也，其不日，何也？以年决者，不以日决也。此则其日何也？着之也。何着焉？逾年即位，厉也，于厉之中又有义焉。未殡，虽有天子之命犹不敢，况临诸臣乎？周人有丧，鲁人有丧，周人吊，鲁人不吊。周人曰：「固吾臣也，使人可也。」鲁人曰：「吾君也，亲之者也，使大夫则不可也。」故周人吊，鲁人不吊，以其下成、康为未久也。君至尊也，去父之殡而往吊犹不敢，况未殡而临诸臣乎？     秋，七月癸巳，葬我君昭公。     九月，大雩。雩月，雩之正也。秋大雩，非正也。冬大雩。非正也。秋大雩，雩之为非正何也？毛泽未尽，人力未竭，未可以雩也。雩月，雩之正也，月之为雩之正何也？其时穷人力尽然后雩，雩之正也。何谓其时穷人力尽？是月不雨，则无及矣；是年不艾，则无食矣，是谓其时穷人力尽也。雩之必待其时穷人力尽何也？雩者，为旱求者也。求者请也，古之人重请。何重乎请？人之所以为人者，让也。请道去让也，则是舍其所以为人也，是以重之。焉请哉？请乎应上公。古之神人有应上公者，通乎阴阳，君亲帅诸大夫道之而以请焉。夫请者，非可诒托而往也，必亲之者也，是以重之。立炀宫。立者，不宜立者也。     冬，十月，陨霜杀菽。未可以杀而杀，举重。可杀而不杀，举轻。其曰菽，举重也。     ◇定公二年     二年春，王正月。     夏，五月壬辰，雉门及两观灾。其不曰雉门灾及两观何也？灾自两观始也，不以尊者亲灾也。先言雉门，尊尊也。     秋，楚人伐吴。     冬，十月，新作雉门及两观。言新，有旧也。作，为也，有加其度也。此不正，其以尊者亲之何也？虽不正也，于美犹可也。     ◇定公三年     三年春，王正月，公如晋，至河乃复。     三月辛卯，邾子穿卒。     夏，四月。     秋，葬邾庄公。     冬，仲孙何忌及邾子盟于拔。     ◇定公四年     四年春，王二月癸巳，陈侯吴卒。     三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。     夏，四月庚辰，蔡公孙姓帅师灭沈，以沈子嘉归，杀之。     五月，公及诸侯盟于皋鼬。后而再会，公志于后会也。后，志疑也。杞伯成卒于会。     六月，葬陈惠公。许迁于容城。     秋，七月，公至自会。刘卷卒。此不卒而卒者，贤之也。寰内诸侯也，非列土诸侯，此何以卒也？天王崩，为诸侯主也。葬悼公。楚人围蔡。晋士鞅、卫孔圉帅师伐鲜虞。葬刘文公。     冬，十有一月庚午，蔡侯以吴子及楚人战于伯举。楚师败绩。吴其称子何也？以蔡侯之以之，举其贵者也。蔡侯之以之，则其举贵者何也？吴信中国而攘夷狄，吴进矣。其信中国而攘夷狄奈何？子胥父诛于楚也，挟弓持矢而干阖庐。阖庐曰：「大之甚，勇之甚！」为是欲兴师而伐楚，子胥谏曰：「臣闻之：君不为匹夫兴师。且事君犹事父也。亏君之义，复父之仇，臣弗为也。」于是止。蔡昭公朝于楚。有美裘，正是日囊瓦求之，昭公不与。为是拘昭公于南郢，数年然后得归。归乃用事乎汉，曰：「苟诸侯有欲伐楚者，寡人请为前列焉！」楚人闻之而怒，为是兴师而伐蔡。蔡请救于吴。子胥曰：「蔡非有罪，楚无道也。君若有忧中国之心，则若此时可矣！」为是兴师而伐楚。何以不言救也？救大也。楚囊瓦出奔郑。庚辰，吴入楚。日入，易无楚也。易无楚者，坏宗庙，徙陈器，挞平王之墓。何以不言灭也？欲存楚也。其欲存楚奈何？昭王之军败而逃，父老送之，曰：「寡人不肖，亡先君之邑。父老反矣，何忧无君？寡人且用此入海矣！」父老曰：「有君如此其贤也！」以众不如吴，以必死不如楚。相与击之，一夜而三败吴人，复立。何以谓之吴也？狄之也。何谓狄之也？君居其君之寝，而妻其君之妻；大夫居其大夫之寝，而妻其大夫之妻。盖有欲妻楚王之母者。不正乘败人之绩而深为利，居人之国，故反其狄道也。     ◇定公五年     五年春，王正月辛亥朔，日有食之。     夏，归粟于蔡。诸侯无粟，诸侯相归粟，正也。孰归之？诸侯也。不言归之者，专辞也，义迩也。于越入吴。     六月丙申，季孙意如卒。     秋，七月壬子，叔孙不敢卒。     冬，晋士鞅帅师围鲜虞。     ◇定公六年     六年春，王正月癸亥，郑游速帅师灭许，以许男斯归。     二月，公侵郑。公至自侵郑。     夏，季孙斯、仲孙何忌如晋。     秋，晋人执宋行人乐祁犁。     冬，城中城。城中城者，三家张也。或曰，非外民也。季孙斯、仲孙忌帅师围郓。     ◇定公七年     七年春。王正月。     夏，四月。     秋，齐侯、郑伯盟于咸。齐人执卫行人北宫结以侵卫。以，重辞也。卫人重北宫结。齐侯、卫侯盟于沙。大雩。齐国夏帅师伐我西鄙。     九月，大雩。     冬，十月。     ◇定公八年     八年春，王正月，公侵齐。公至自侵齐。     二月，公侵齐。     三月，公至自侵齐。公如，往时致月，危致也。往月致时，危往也。往月，致月，恶之也。曹伯露卒。     夏，齐国夏帅师伐我西鄙。公会晋师于瓦。公至自瓦。     秋，七月戊辰，陈侯柳卒。晋士鞅帅师侵郑，遂侵卫。葬曹靖公。     九月，葬陈怀公。季孙斯、仲孙何忌帅师侵卫。     冬，卫侯、郑伯盟于曲濮。从祀先公。贵复正也。盗窃宝玉、大弓。宝玉者，封圭也。大弓者，武王之戎弓也。周公受赐，藏之鲁。非其所以与人而与人，谓之亡；非其所取而取之，谓之盗。     ◇定公九年     九年春，王正月。     夏，四月戊申，郑伯虿卒。得宝玉、大弓。其不地何也？宝玉、大弓在家则羞，不目羞也。恶得之？得之堤下。或曰，阳虎以解众也。     六月，葬郑献公。     秋，齐侯、卫侯次于五氏。秦伯卒。     冬，葬秦哀公。     ◇定公十年     十年春，王三月，及齐平。     夏，公会齐侯于颊谷。公至自颊谷。离会不致，何为致也？危之也。危之，则以地致何也？为危之也。其危奈何？曰颊谷之会，孔子相焉。两君就坛，两相相揖。齐人鼓噪而起，欲以执鲁君。孔子历阶而上，不尽一等，而视归乎齐侯，曰：「两君合好，夷狄之民何为来？」为命司马止之。齐侯逡巡而谢曰：「寡人之过也。」退而属其二三大夫曰：「夫人率其君与之行古人之道，二三子独率我而入夷狄之俗，何为？」罢会，齐人使优施舞于鲁君之幕下。孔子曰：「笑君者罪当死！」使司马行法焉，首足异门而出。齐人来归郓、言雚、龟、阴之田者，盖为此也。因是以见虽有文事，必在武备，孔子于颊谷之会见之矣。晋赵鞅帅师围卫。齐人来归郓、言雚、龟、阴之田叔孙州仇、仲孙何忌帅师围郈。     秋，叔孙州仇、仲孙何忌帅师围郈。宋乐大心出奔曹。宋公子地出奔陈。     冬，齐侯、卫侯、郑游速会于安甫。叔孙州仇如齐。宋公之弟辰暨宋仲佗、石彄出奔陈。     ◇定公十一年     十有一年春，宋公之弟辰。未失其弟也。及仲佗、石彄、公子地。以尊及卑也。自陈。陈有奉焉尔。入于萧以叛。入者，内弗受也。以者，不以也。叛，直叛也。     夏，四月。     秋，宋乐大心自曹入于萧。     冬，及郑平。叔还如郑莅盟。     ◇定公十二年     十有二年春，薛伯定卒。     夏，葬薛襄公。叔孙州仇帅师堕郈。堕，犹取也。卫公孟彄帅师伐曹。季孙斯、仲孙何忌帅师堕费。     秋，大雩。     冬，十月癸亥，公会齐侯、盟于黄。     十有一月丙寅朔，日有食之。公至自黄。     十有二月，公围成。非国言围。围成，大公也。公至自围成。何以致？危之也。何危尔？边乎齐也。     ◇定公十三年     十有三年春，齐侯次于垂葭。     夏，筑蛇渊囿。大蒐于比蒲。卫公孟彄帅师伐曹。     秋，晋赵鞅入于晋阳以叛。以者，不以者也。叛，直叛也。     冬，晋荀寅、士吉射入于朝歌以叛。晋赵鞅归于晋。此叛也，其以归言之何也？贵其以地反也。贵其以地反，则是大利也？非大利也，许悔过也。许悔过，则何以言叛也？以地正国也。以地正国则何以言叛？其入无君命也。薛弑其君比。     ◇定公十四年     十有四年春，卫公叔戍来奔。晋赵阳出奔宋。     二月辛巳，楚公子结、陈公孙佗人帅师灭顿，以顿子牂归。     夏，卫北宫结来奔。     五月，于越败吴于檇李。吴子光卒。公会齐侯、卫侯于牵。公至自会。     秋，齐侯、宋公会于洮。天王使石尚来归脤。脤者何也？俎实也，祭肉也。生曰脤，熟曰膰。其辞石尚，士也。何以知其士也？天子之大夫不名。石尚欲书《春秋》，谏曰：「久矣周之不行礼于鲁也！请行脤。」贵复正也。卫世子蒯聩出奔宋。卫公孟彄出奔郑。宋公之弟辰自萧来奔。大蒐于比蒲。邾子来会公。城莒父及霄。     ◇定公十五年     十有五年春，王正月，邾子来朝。鼷鼠食郊牛，牛死，改卜牛。不敬莫大焉。     二月辛丑，楚子灭胡，以胡子豹归。     夏，五月辛亥，郊。壬申，公薨于高寝。高寝，非正也。郑罕达帅师伐宋。齐侯、卫侯次于渠篨。邾子来奔丧。丧急，故以奔言之。     秋，七月壬申，弋氏卒。妾辞也。哀公之母也。     八月庚辰朔，日有食之。     九月，滕子来会葬。丁巳，葬我君定公，雨不克葬。葬既有日，不为雨止，礼也。雨不克葬，丧不以制也。戊午，日下稷，乃克葬。乃，急辞也，不足乎日之辞也。辛巳，葬定弋。     冬，城漆。
           
        
        
        