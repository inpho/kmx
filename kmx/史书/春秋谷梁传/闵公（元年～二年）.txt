◇闵公元年    元年春，王正月。继弑君不言即位，正也。亲之非父也，尊之非君也，继之如君父也者，受国焉尔。齐人救邢。善救邢也。     夏，六月辛酉，葬我君庄公。庄公葬而后举谥，谥所以成德也，于卒事乎加之矣。     秋，八月，公及齐侯盟于洛姑。盟纳季子也。季子来归。其曰季子，贵之也。其曰来归，喜之也。     冬，齐仲孙来。其曰齐仲孙，外之也。其不目而曰仲孙，疏之也。其言齐，以累桓也。     ◇闵公二年     二年春，王正月，齐人迁阳。     夏，五月乙酉，吉禘于庄公。吉禘者，不吉者也。丧事未毕而举吉祭，故非之也。     秋，八月辛丑，公薨。不地，故也。其不书葬，不以讨母葬子也。     九月，夫人姜氏孙于邾。孙之为言犹孙也。讳奔也。公子庆父出奔莒。其曰出，绝之也。庆父不复见矣。     冬，齐高子来盟。其曰来，喜之也。其曰高子，贵之也。盟立僖公也。不言使何也？不以齐侯使高子也。十有二月，狄入卫。郑弃其师。恶其长也。兼不反其众，则是弃其师也。
           
        
        
        