◇昭公元年    元年春，王正月，公即位。继正即位，正也。叔孙豹会晋赵武、楚公子围、齐国弱、宋向戌、卫齐恶、陈公子招、蔡公孙归生、郑罕虎、许人、曹人于郭。     三月，取郓。     夏，秦伯之弟针出奔晋。诸侯之尊，弟兄不得以属通。其弟云者，亲之也。亲而奔之，恶也。     六月丁巳，邾子华卒。     晋荀吴帅师败狄于大原。《传》曰：中国曰大原，夷狄曰大卤。号从中国，名从主人。     秋，莒去疾自齐入于莒。莒展出奔吴。叔弓帅师疆郓田。疆之为言，犹竟也。葬邾悼公。     冬，十有一月己酉，楚子卷卒。楚公子比出奔晋。     ◇昭公二年     二年春，晋侯使韩起来聘。     夏，叔弓如晋。     秋，郑杀其大夫公孙黑。     冬，公如晋，至河乃复。耻如晋，故着有疾也。季孙宿如晋。公如晋而不得入，季孙宿如晋而得入，恶季孙宿也。     ◇昭公三年     三年春，王正月丁未，滕子原卒。     夏，叔弓如滕。     五月，葬滕成公。     秋，小邾子来朝。     八月，大雩。     冬，大雨雹。北燕伯款出奔齐。其曰北燕，从史文也。     ◇昭公四年     四年春，王正月，大雨雪。     夏，楚子、蔡侯、陈侯、郑伯、许男、徐子、滕子、顿子、胡子、沈子、小邾子、宋世子佐、淮夷会于申。楚人执徐子。     秋，七月，楚子、蔡侯、陈侯、许男、顿子、胡子、沈子、淮夷伐吴。执齐庆封，杀之。此入而杀，其不言入何也？庆封封乎吴钟离。其不言伐钟离何也？不与吴封也。庆封其以齐氏何也？为齐讨也。灵王使人以庆封令于军中，曰：「有若齐庆封弑其君者乎？」庆封曰：「子一息，我亦且一言。」曰：「有若楚公子围弑其兄之子而代之为君者乎？」军人粲然皆笑。庆封弑其君而不以弑君之罪罪之者，庆封不为灵王服也，不与楚讨也。《春秋》之义：用贵治贱，用贤治不肖，不以乱治乱也。孔子曰：「怀恶而讨，虽死不服。」其斯之谓与！遂灭厉。遂，继事也。     九月，取缯。     冬，十有二月乙卯，叔孙豹卒。     ◇昭公五年     五年春，王正月，舍中军。贵复正也。楚杀其大夫屈申。公如晋。     夏，莒牟夷以牟娄及防兹来奔。以者，不以者也。来奔者不言出。及防兹，以大及小也。莒无大夫，其曰牟夷何也？以其地来也。地以来则何以书也？重地也。     秋，七月，公至自晋。戊辰，叔弓帅师，败莒师于贲泉。狄人谓贲泉失台，号从中国，名从主人。秦伯卒。     冬，楚子、蔡侯、陈侯、许男、顿子、沈子、徐人、越人伐吴。     ◇昭公六年     六年春，王正月，杞伯益姑卒。葬秦景公。     夏，季孙宿如晋。葬杞文公。宋华合比出奔卫。     秋，九月，大雩。     冬，楚，薳罢帅师伐吴。叔弓如楚。齐侯伐北燕。     ◇昭公七年     七年春，王正月，暨齐平。平者成也。暨犹暨暨也，暨者不得已也，以外及内曰暨。     三月，公如楚。叔孙□若如齐莅盟。莅，位也。内之前定之辞谓之莅，外之前定之辞谓之来。     夏，四月甲辰朔，日有食之。     秋，八月戊辰，卫侯恶卒。乡曰卫齐恶今曰卫侯恶，此何为君臣同名也？君子不夺人名，不夺人亲之所名，重其所以来也，王父名子也。     九月，公至自楚。     冬，十有一月癸未，季孙宿卒。     十有二月癸亥，葬卫襄公。     ◇昭公八年     八年春，陈侯之弟招杀陈世子偃师。乡曰陈公子招，今曰陈侯之弟招何也？曰尽其亲，所以恶招也。两下相杀，不志乎《春秋》，此其志何也？世子云者，唯君之贰也。云可以重之存焉，志之也。诸侯之尊，弟兄不得以属通。其弟云者，亲之也。亲而杀之，恶也。     夏，四月辛丑，陈侯溺卒。叔弓如晋。楚人执陈行人干征师，杀之。称人以执大夫，执有罪也。称行人，怨接于上也。陈公子留出奔郑。     秋，蒐于红。正也。因蒐狩以习用武事，礼之大者也。艾兰以为防，置旃以为辕门，以葛覆质以为槷，流旁握，御轚者不得入。车轨尘，马候蹄，揜禽旅，御者不失其驰，然后射者能中。过防弗逐，不从奔之道也。面伤不献，不成禽不献。禽虽多，天子取三十焉。其馀与士众，以习射于射宫，射而中，田不得禽则得禽；田得禽而射不中，则不得禽。是以知古之贵仁义而贱勇力也。陈人杀其大夫公子过。大雩。     冬，十月壬午，楚师灭陈。执陈公子招，放之于越。杀陈孔奂。恶楚子也。葬陈哀公。不与楚灭，闵之也。     ◇昭公九年     九年春，叔弓会楚子于陈。许迁于夷。     夏，四月，陈火。国曰灾，邑曰火。火不志，此何以志？闵陈而存之也。     秋，仲孙貜如齐。     冬，筑郎囿。     ◇昭公十年     十年春，王正月。     夏，齐栾施来奔。     秋，七月，季孙意如、叔弓、仲孙貜帅师伐莒。戊子，晋侯彪卒。     九月，叔孙□若如晋。葬晋平公。     十有二月甲子，宋公成卒。     ◇昭公十一年     十有一年春，王二月，叔弓如宋。葬宋平公。     夏，四月丁巳，楚子虔诱蔡侯般，杀之于申。何为名之也？夷狄之君诱中国之君而杀之，故谨而名之也。称时，称月，称日，称地，谨之也。楚公子弃疾帅师围蔡。     五月甲申，夫人归氏薨。大蒐于比蒲。仲孙貜会邾子盟于祲祥。     秋，季孙意如会晋韩起、齐国弱、宋华亥、卫北宫佗、郑罕虎、曹人、杞人于厥慭。     九月己亥，葬我小君齐归     冬，十有一月丁酉，楚师灭蔡，执蔡世子友以归，用之。此子也，其曰世子何也？不与楚杀也。一事注乎志，所以恶楚子也。     ◇昭公十二年     十有二年春，齐高偃帅师，纳北燕伯于阳。纳者，内不受也。燕伯之不名何也？不以高偃挈燕伯也。     三月壬申，郑伯嘉卒。     夏，宋公使华定来聘。公如晋，至河乃复。季孙氏不使遂乎晋也。     五月，葬郑简公。楚杀其大夫成虎。     秋，七月。     冬，十月，公子慭出奔齐。楚子伐徐。晋伐鲜虞。其曰晋，狄之也。其狄之何也？不正其与夷狄交伐中国，故狄称之也。     ◇昭公十三年     十有三年春，叔弓帅师围费。     夏，四月，楚公子比自晋归于楚。弑其君虔于干溪。自晋，晋有奉焉尔。归而弑，不言归，言归非弑也。归一事也，弑一事也，而遂言之，以比之归弑，比不弑也。弑君者日，不日，比不弑也。楚公子弃疾杀公子比。当上之辞也。当上之辞者，谓不称人以杀，乃以君杀之也。讨贼以当上之辞，杀，非弑也。比之不弑有四。取国者称国以弑，楚公子弃疾杀公子比，比不嫌也。《春秋》不以嫌代嫌。弃疾主其事，故嫌也。     秋，公会刘子、晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于平丘。八月甲戌，同盟于平丘，公不与盟。同者有同也，同外楚也。公不与盟者，可以与而不与，讥在公也。其日，善是盟也。晋人执季孙意如以归。公至自会。蔡侯庐归于蔡。陈侯吴归于陈。善其成之，会而归之，故谨而日之。此未尝有国也，使如失国辞然者，不与楚灭也。     冬，十月，葬蔡灵公。变之不葬有三：失德不葬，弑君不葬，灭国不葬。然且葬之，不与楚灭，且成诸侯之事也。公如晋，至河乃复。吴灭州来。     ◇昭公十四年     十有四年春，意如至自晋。大夫执则致，致则名。意如恶，然而致，见君臣之礼也。     三月，曹伯滕卒。     夏，四月。     秋，葬曹武公。     八月，莒子去疾卒。     冬，莒杀其公子意恢。言公子而不言大夫，莒无大夫也。莒无大夫而曰公子意恢，意恢贤也。曹、莒皆无大夫。其所以无大夫者，其义异也。     ◇昭公十五年     十有五年春，王正月，吴子夷末卒。     二月癸酉，有事于武宫，龠入，叔弓卒，去乐卒事。君在祭乐之中，闻大夫之丧，则去乐卒事，礼也。君在祭乐之中，大夫有变，以闻可乎？大夫，国体也。古之人重死，君命无所不通。     夏，蔡朝吴，出奔郑。     六月丁巳朔，日有食之。     秋，晋荀吴帅师伐鲜虞。     冬，公如晋。     ◇昭公十六年     十有六年春，齐侯伐徐。楚子诱戎蛮子杀之。     夏，公至自晋。     秋，八月己亥，晋侯夷卒。     九月，大雩。季孙意如如晋。     冬，十月，葬晋昭公。     ◇昭公十七年     十有七年春，小邾子来朝。     夏，六月甲戌朔，日有食之。     秋，郯子来朝。     八月，晋荀吴帅师灭陆浑戎。     冬，有星孛于大辰。一有一亡曰有。于大辰者，滥于大辰也。楚人及吴战于长岸。两夷狄曰败，中国与夷狄亦曰败。楚人及吴战于长岸，进楚子，故曰战。     ◇昭公十八年     十有八年春，王三月，曹伯须卒。     夏，五月壬午，宋、卫、陈、郑灾。其志，以同日也。其日，亦以同日也。或曰人有谓郑子产曰：「某日有灾」。子产曰：「天者神，子恶知之？」是人也，同日为四国灾也。     六月，邾人入鄅。     秋，葬曹平公。     冬，许迁于白羽。     ◇昭公十九年     十有九年春，宋公伐邾。     夏，五月戊辰，许世子止弑其君买。日杀，正卒也。正卒，则止不弑也。不弑而曰弑，责止也。止曰：「我与夫弑者。」不立乎其位，以与其弟虺。哭泣歠□粥，嗌不容粒，未逾年而死，故君子即止自责而责之也。己卯，地震。     秋，齐高发帅师伐莒。     冬，葬许悼公。日卒时葬，不使止为弑父也。曰子既生，不免乎水火，母之罪也；羁贯成童，不就师傅，父之罪也；就师学问无方，心志不通，身之罪也；心志既通，而名誉不闻，友之罪也；名誉既闻，有司不举，有司之罪也；有司举之，王者不用，王者之过也。许世子不知尝药，累及许君也。     ◇昭公二十年     二十年春，王正月。     夏，曹公孙会自梦出奔宋。自梦者，专乎梦也。曹无大夫，其曰公孙何也？言其以贵取之，而不以叛也。     秋，盗杀卫侯之兄辄。盗，贱也。其曰兄，母兄也。目卫侯，卫侯累也。然则何为不为君也？曰有天疾者，不得入乎宗庙。辄者何也？曰两足不能相过，齐谓之綦，楚谓之綦，卫谓之辄。     冬，十月，宋华亥、向宁、华定出奔陈。     十有一月辛卯，蔡侯庐卒。     ◇昭公二十一年     二十有一年春，王三月，葬蔡平公。     夏，晋侯使士鞅来聘。宋华亥、向宁、华定自陈入于宋南里以叛。自陈，陈有奉焉尔。入者，内弗受也。其曰宋南里，宋之南鄙也。以者，不以者也。叛，直叛也。     秋，七月壬午朔，日有食之。     八月乙亥，叔辄卒。     冬，蔡侯东出奔楚。东者，东国也。何为谓之东也？王父诱而杀焉，父执而用焉，奔而又奔之。曰东，恶之而贬之也。公如晋，至河乃复。     ◇昭公二十二年     二十有二年春，齐侯伐莒。宋华亥、向宁、华定自宋南里出奔楚。自宋南里者，专也。大搜于昌间。秋而曰搜。此春也，其曰搜何也？以搜事也。     夏，四月乙丑，天王崩。     六月，叔鞅如京师。葬景王。王室乱。乱之为言，事未有所成也。刘子、单子以王勐居于皇。以者，不以者也。王勐嫌也。     秋，刘子、单子以王勐入于王城。以者，不以者也。入者，内弗受也。     冬，十月，王子勐卒。此不卒者也；其曰卒，失嫌也。     十有二月癸酉朔，日有食之。     ◇昭公二十三年     二十有三年春，王正月，叔孙□若如晋。癸丑，叔鞅卒。晋人执我行人叔孙□若。晋人围郊。     夏，六月，蔡侯东国卒于楚。     秋，七月，莒子庚舆来奔。戊辰，吴败顿、胡、沈、蔡、陈、许之师于鸡甫。胡子髡、沈子盈灭。中国不言败，此其言败，何也？中国不败，胡子髡、沈子盈其灭乎？其言败，释其灭也。获陈夏B42F。获者，非与之辞也，上下之称也。天王居于狄泉。始王也。其曰天王，因其居而王之也。尹氏立王子朝。立者，不宜立者也。朝之不名何也？别嫌乎尹氏之朝也。     八月乙未，地震。     冬，公如晋，至河，公有疾，乃复。疾不志，此其志何也？释不得入乎晋也。     ◇昭公二十四年     二十有四年春，王二月丙戌，仲孙貜卒。□若至自晋。大夫执则致，致则挈，由上致之也。     夏，五月乙未朔，日有食之。     秋，八月大雩。丁酉，杞伯郁厘卒。     冬，吴灭巢。葬杞平公。     ◇昭公二十五年     二十有五年春，叔孙□若如宋。     夏，叔倪会晋赵鞅、宋乐大心、卫北宫喜、郑游吉、曹人、邾人、滕人、薛人、小邾人于黄父。有鸲鹆来巢。一有一亡曰有。来者，来中国也。鸲鹆穴者而曰巢，或曰：增之也。     秋，七月上辛，大雩。季辛，又雩。季者，有中之辞也。又，有继之辞也。     九月乙亥，公孙于齐。孙之为言，犹孙也。讳奔也。次于阳州。次，止也。齐侯唁公于野井。吊失国曰唁。唁公不得入于鲁也。     冬，十月戊辰，叔孙□若卒。     十有一月己亥，宋公佐卒于曲棘。邡公也。     十有二月，齐侯取郓。取，易辞也。内不言取，以其为公取之，故易言之也。     ◇昭公二十六年     二十有六年春，王正月，葬宋元公。     三月，公至自齐，居于郓。公次于阳州，其曰至自齐何也？以齐侯之见公，可以言至自齐也。居于郓者，公在外也。至自齐，道义不外公也。     夏，公围成。非国不言围。所以言围者，以大公也。     秋，公会齐侯、莒子、邾子、杞伯、盟于鄟陵。公至自会。居于郓。公在外也。至自会，道义不外公也。     九月庚申，楚子居卒。     冬，十月，天王入于成周。周，有入无出也。尹氏、召伯、毛伯以王子朝奔楚。远矣，非也。奔，直奔也。     ◇昭公二十七年     二十有七年春，公如齐。公至自齐，居于郓。公在外也。     夏，四月，吴弑其君僚。楚杀其大夫却宛。     秋，晋士鞅、宋乐祁犁、卫北宫喜、曹人、邾人、滕人会于扈。     冬，十月，曹伯午卒。邾快来奔。公如齐。公至自齐，居于郓。     ◇昭公二十八年     二十有八年春，王三月，葬曹悼公。公如晋，次于干侯。公在外也。     夏，四月丙戌，郑伯宁卒。     六月，葬郑定公。     秋，七月癸巳，滕子宁卒。     冬，葬滕悼公。     ◇昭公二十九年     二十有九年春，公至自干侯，居于郓。齐侯使高张来唁公。唁公不得入于鲁也。公如晋，次于干侯。     夏，四月庚子，叔倪卒。季孙意如曰：「叔倪无病而死。此皆无公也，是天命也，非我罪也。     秋，七月。     冬，十月，郓溃。溃之为言，上下不相得也。上下不相得则恶矣，亦讥公也。昭公出奔，民如释重负。     ◇昭公三十年     春，王正月，公在干侯。中国不存公。存公，故也。     夏，六月庚辰，晋侯去疾卒。     秋，八月，葬晋顷公。     冬，十有二月，吴灭徐。徐子章羽奔楚。     ◇昭公三十一年     三十有一年春，王正月，公在干侯。季孙意如会晋荀栎于适历。     夏，四月丁巳，薛伯谷卒。晋侯使荀栎唁公于干侯。唁公不得入于鲁也，曰：「既为君言之矣，不可者意如也。」     秋，葬薛献公。     冬，黑肱以滥来奔。其不言邾黑肱何也？别乎邾也。其不言滥子何也？非天子所封也。来奔，内不言叛也。     十有二月辛亥朔，日有食之。     ◇昭公三十二年     三十有二年春，王正月，公在干侯，取阚。     夏，吴伐越。     秋，七月。     冬，仲孙何忌会晋韩不信、齐高张、宋仲几、卫大叔申、郑国参、曹人、莒人、邾人、薛人、杞人、小邾人，城成周。天子微，诸侯不享觐。天子之在者，惟祭与号。故诸侯之大夫相帅以城之，此变之正也。     十有二月己未，公薨于干侯。
           
        
        
        