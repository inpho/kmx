◇成公元年    元年春，王正月，公即位。     二月辛酉，葬我君宣公。无冰。终时无冰则志，此未终时而言无冰何也？终无冰矣，加之寒之辞也。     三月，作丘甲。作，为也。丘为甲也。丘甲，国之事也。丘作甲，非正也。丘作甲之为非正何也？古者立国家，百官具，农工皆有职以事上。古者有四民，有士民，有商民，有农民，有工民。夫甲，非人人之所能为也。丘作甲，非正也。     夏，臧孙许及晋侯盟于赤棘。     秋，王师败绩于贸戎。不言战，莫之敢敌也。为尊者讳敌不讳败，为亲者讳败不讳敌，尊尊亲亲之义也。然则孰败之？晋也。     冬，十月。季孙行父秃，晋郄克眇，卫孙良夫跛，曹公子手偻，同时而聘于齐。齐使秃者御秃者，使眇者御眇者，使跛者御跛者，使偻者御偻者。萧同侄子处台上而笑之。闻于客。客不说而去，相与立胥闾而语，移日不解。齐人有知之者，曰：「齐之患，必自此始矣！」     ◇成公二年     二年春，齐侯伐我北鄙。     夏，四月丙戌，卫孙良夫帅师及齐师占于新筑，卫师败绩。     六月癸酉，季孙行父、臧孙许、叔孙侨如、公孙婴齐帅师，会晋郄克、卫孙良夫、曹公子手，及齐侯战于鞍。齐师败绩。其日，或曰日其战也，或曰日其悉也。曹无大夫，其曰公子何也？以吾之四大夫在焉，举其贵者也。     秋，七月，齐侯使国佐如师。己酉，及国佐盟于爰娄。鞍去国五百里，爰娄去国五十里。壹战绵地五百里，焚雍门之茨，侵车东至海。君子闻之，曰：「夫甚，甚之辞焉，齐有以取之也。」齐之有以取之何也？败卫师于新筑，侵我北鄙，敖郄献子，齐有以取之也。爰娄在师之外。郄克曰：「反鲁、卫之侵地，以纪侯之甗来，以萧同侄子之母为质，使耕者皆东其亩，然后与子盟。」国佐曰：「反鲁、卫之侵地，以纪侯之甗来，则诺。以萧同侄子之母为质，则是齐侯之母也，齐侯之母犹晋君之母也，晋君之母犹齐侯之母也，使耕者尽东其亩，则是终土齐也：不可！请壹战，壹战不克，请再，再不克，请三，三不克，请四，四不克，请五，五不克，举国而授！」于是而与之盟。     八月壬午，宋公鲍卒。庚寅，卫侯速卒。取汶阳田。     冬，楚师、郑师侵卫。     十有一月，公会楚公子婴齐于蜀。楚无大夫，其曰公子何也？婴齐亢也。丙申，公及楚人、秦人、宋人、陈人、卫人、郑人、齐人、曹人、邾人、薛人、缯人盟于蜀。楚其称人何也？于是而后公得其所也。会与盟同月，则地会不地盟；不同月，则地会地盟。此其地会地盟何也？以公得其所，申其事也。今之屈，向之骄也。     ◇成公三年     三年春，王正月，公会晋侯、宋公、卫侯、曹伯伐郑。辛亥，葬卫穆公。     二月，公至自伐郑。甲子，新宫灾，三日哭。新宫者，祢宫也。三日哭。哀也。其哀，礼也。迫近不敢称谥，恭也。其辞恭且哀，以成公为无讥矣。乙亥，葬宋文公。     夏，公如晋。郑公子去疾帅师伐许。公至自晋。     秋，叔孙侨如帅师围棘。大雩。晋郄克、卫孙良夫伐墙咎如。     冬，十有一月，晋侯使荀庚来聘。卫侯使孙良夫来聘。丙午，及荀庚盟。丁未，及孙良夫盟。其日，公也。来聘而求盟，不言及者，以国与之也。不言其人，亦以国与之也。不言求，两欲之也。郑伐许。     ◇成公四年     四年春，宋公使华元来聘。     三月壬申，郑伯坚卒。杞伯来朝。     夏，四月甲寅，臧孙许卒。公如晋。葬郑襄公。     秋，公至自晋。     冬，城郓。郑伯伐许。     ◇成公五年     五年春，王正月，杞叔姬来归。妇人之义：嫁曰归，反曰来归。仲孙蔑如宋。     夏，叔孙侨如会晋荀首于谷。梁山崩。不日，何也？高者有崩道也。有崩道，则何以书也？曰梁山崩，壅遏河三日不流。晋君召伯尊而问焉。伯尊来，遇辇者，辇者不辟。使车右下而鞭之。辇者曰：「所以鞭我者，其取道远矣。」伯尊下车而问焉，曰：「子有闻乎？」对曰：「梁山崩，壅遏河三日不流。」伯尊曰：「吾为此召我也。为之奈何？」辇者曰：「天有山，天崩之。天有河，天壅之。虽召伯尊如之何？」伯尊由忠问焉，辇者曰：「君亲素缟，帅群臣而哭之，既而祠焉，斯流矣。」伯尊至。君问之，曰：「梁山崩，壅遏河三日不流。为之奈何？」伯尊曰：「君亲素缟，帅群臣而哭之，既而祠焉，斯流矣。」孔子闻之，曰：「伯尊其无绩乎，攘善也！」     秋，大水。     冬，十一月己酉，天王崩。十有二月己丑，公会晋侯、齐侯、宋公、卫侯、郑伯、曹伯、邾子、杞伯，同盟于虫牢。     ◇成公六年     六年春，王正月，公至自会。     二月辛巳，立武宫。立者，不宜立也。取鄟。鄟，国也。卫孙良夫帅师侵宋。     夏，六月，邾子来朝。公孙婴齐如晋。壬申，郑伯费卒。     秋，仲孙蔑、叔孙侨如帅师侵宋。楚公子婴齐帅师伐郑。     冬，季孙行父如晋。晋栾书帅师救郑。     ◇成公七年     七年春，王正月，鼷鼠食郊牛角。不言日，急辞也，过有司也。郊牛日展斛角而知伤，展道尽矣，其所以备灾之道不尽也。改卜牛，鼷鼠又食其角。又，有继之辞也。其，缓辞也。曰：亡乎人矣，非人之所能也，所以免有司之过也。乃免牛。乃者，亡乎人之辞也。免牲者，为之缁衣纁裳，有司玄端，奉送至于南郊。免牛亦然。免牲不曰不郊，免牛亦然。吴伐郯。     夏，五月，曹伯来朝。不郊，犹三望。     秋，楚公子婴齐帅师伐郑。公会晋侯、齐侯、宋公、卫侯、曹伯、莒子、邾子、杞伯救郑。     八月戊辰，同盟于马陵。公至自会。吴入州来。     冬，大雩。雩，不月而时，非之也。冬无为雩也。卫孙林父出奔晋。     ◇成公八年     八年春，晋侯使韩穿来言汶阳之田，归之于齐。于齐，缓辞也，不使尽我也。晋栾书帅师侵蔡。公孙婴齐如莒。宋公使华元来聘。     夏，宋公使公孙寿来纳币。晋杀其大夫赵同、赵括。     秋，七月，天子使召伯来锡公命。礼有受命，无来锡命，锡命非正也。曰天子何也？曰见一称也。     冬，十月癸卯，杞叔姬卒。晋侯使士燮来聘。叔孙侨如会晋士燮、齐人、邾人伐郯。卫人来媵。媵浅事也，不志。此其志何也？以伯姬之不得其所，故尽其事也。     ◇成公九年     九年春，王正月，杞伯来逆叔姬之丧以归。传曰：夫无逆出妻之丧，而为之也。公会晋侯、齐侯、宋公、卫侯、郑伯、曹伯、莒子、杞伯，同盟于蒲。公至自会。     二月，伯姬归于宋。     夏，季孙行父如宋致女。致者，不致者也。妇人在家制于父，既嫁制于夫。如宋致女，是以我尽之也。不正，故不与内称也。逆者微，故致女。详其事，贤伯姬也。晋人来媵。媵，浅事也，不志，此其志何也？以伯姬之不得其所，故尽其事也。     秋，七月丙子，齐侯无野卒。晋人执郑伯。晋栾书帅师伐郑。不言战，以郑伯也。为尊者讳耻，为贤者讳过，为亲者讳疾。     冬，十有一月，葬齐顷公。楚公子婴齐帅师伐莒。庚申，莒溃。其日，莒虽夷狄，犹中国也。大夫溃莒而之楚，是以知其上为事也。恶之，故谨而日之也。楚人入郓。秦人、白狄伐晋。郑人围许。城中城。城中城者，非外民也。     ◇成公十年     十年春，卫侯之弟黑背帅师侵郑。     夏，四月，五卜郊，不从，乃不郊。夏，四月，不时也。五卜强也。乃者，亡乎人之辞也。     五月，公会晋侯、齐侯、宋公、卫侯、曹伯，伐郑。齐人来媵。丙午，晋侯獳卒。     秋，七月，公如晋。     冬，十月。     ◇成公十一年     十有一年春，王三月，公至自晋。晋侯使郄犨来聘。己丑，及郄犨盟。     夏，季孙行父如晋。     秋，叔孙侨如如齐。     冬，十月。     ◇成公十二年     十有二年春，周公出奔晋。周有入无出。其曰出，上下一见之也。言其上下之道无以存也。上虽失之，下孰敢有之？今上下皆失之矣。     夏，公会晋侯、卫侯于琐泽。     秋，晋人败狄于交刚。中国与夷狄不言战，皆曰败之。夷狄不日。     冬，十月。     ◇成公十三年     十有三年春，晋侯使郄锜来乞师。乞，重辞也。古之人重师，故以乞言之也。     三月，公如京师。公如京师不月，月非如也。非如而曰如，不叛京师也。     夏，五月，公自京师，遂会晋侯、宋公、卫侯、郑伯、曹伯、邾人、滕人伐秦。言受命，不敢叛周也。曹伯庐卒于师。《传》曰：闵之也。公、大夫，在师曰师，在会曰会。     秋，七月，公至自伐秦。     冬，葬曹宣公。葬时，正也。     ◇成公十四年     十有四年春，王正月，莒子朱卒。     夏，卫孙林父自晋归于卫。     秋，叔孙侨如如齐逆女。郑公子喜帅师伐许。     九月，侨如以夫人妇姜氏至自齐。大夫不以夫人，以夫人非正也。刺不亲迎也。侨如之挈，由上致之也。     冬，十月庚寅，卫侯臧卒。秦伯卒。     ◇成公十五年     十有五年春，王二月，葬卫定公。     三月乙巳，仲婴齐卒。此公孙也，其曰仲何也？子由父疏之也。癸丑，公会晋侯、卫侯、郑伯、曹伯、宋世子成、齐国佐、邾人，同盟于戚。晋侯执曹伯归于京师。以晋侯而斥执曹伯，恶晋侯也。不言之，急辞也。断在晋侯也。公至自会。     夏，六月，宋公固卒。楚子伐郑。     秋，八月庚辰，葬宋共公。月卒日葬，非葬者也。此其言葬，何也？以其葬共姬，不可不葬共公也。葬共姬，则其不可不葬共公何也？夫人之义不逾君也，为贤者崇也。宋华元出奔晋。宋华元自晋归于宋。宋杀其大夫山。宋鱼石出奔楚。     冬，十有一月，叔孙侨如会晋士燮、齐高无咎、宋华元、卫孙林父、郑公子鳅、邾人，会吴于钟离。会又会，外之也。许迁于叶。迁者，犹得其国家以往者也。其地，许复见也。     ◇成公十六年     十有六年春，王正月，雨，木冰。雨而木冰也。志异也。《传》曰：根枝折。     夏，四月辛未，滕子卒。郑公孙喜帅师侵宋。     六月丙寅朔，日有食之。晋侯使栾□来乞师。甲午晦，晋侯及楚子、郑伯战于鄢陵。楚子、郑师败绩。日事遇晦曰晦。四体偏断曰败，此其败则目也。楚不言师，君重于师也。楚杀其大夫公子侧。     秋，公会晋侯、齐侯、卫侯、宋华元、邾人于沙随。不见公。不见公者，可以见公也。可以见公而不见公，讥在诸侯也。公至自会。公会尹子、晋侯、齐国佐、邾人伐郑。曹伯归自京师。不言所归，归之善者也。出入不名，以为不失其国也。归为善，自某归次之。     九月，晋人执季孙行父，舍之于苕丘。执者不舍，而舍，公所也；执者致，而不致，公在也。何其执而辞也？犹存公也。存意，公亦存也？公存也。     冬，十月乙亥，叔孙侨如出奔齐。     十有二月乙丑，季孙行父及晋郄犨盟于扈。公至自会。乙酉，刺公子偃。大夫曰卒，正也。先刺后名，杀无罪也。     ◇成公十七年     十有七年春，卫北宫括帅师侵郑。     夏，公会尹子、单子、晋侯、齐侯、宋公、卫侯、曹伯、邾人，伐郑。六月乙酉，同盟于柯陵。柯陵之盟，谋复伐郑也。     秋，公至自会。不曰至自伐郑也，公不周乎伐郑也。何以知公之不周乎伐郑？以其以会致也。何以知其盟复伐郑也？以其后会之人尽盟者也。不周乎伐郑，则何为日也？言公之不背柯陵之盟也。齐高无咎出奔莒。     九月辛丑，用郊。夏之始，可以承春。以秋之末承春之始，盖不可矣。九月用郊，用者不宜用也。宫室不设，不可以祭；衣服不修，不可以祭；车马器械不备，不可以祭；有司一人不备其职，不可以祭。祭者荐其时也，荐其敬也，荐其美也，非享味也。晋侯使荀□来乞师。     冬，公会单子、晋侯、宋公、卫侯、曹伯、齐人、邾人伐郑。言公不背柯陵之盟也。     十有一月，公至自伐郑。壬申，公孙婴齐卒于貍蜃。十一月无壬申；壬申，乃十月也。致公而后录，臣子之义也。其地，未逾竟也。     十有二月丁巳朔，日有食之。邾子貜且卒。晋杀其大夫郄锜、郄犨、郄至。自祸于是起矣。楚人灭舒庸。     ◇成公十八年     十有八年春，王正月，晋杀其大夫胥童。庚申，晋弑其君州蒲。称国以弑其君，君恶甚矣。齐杀其大夫国佐。公如晋。     夏，楚子、郑伯伐宋。宋鱼石复入于彭城。公至自晋。晋侯使士□来聘。     秋，杞伯来朝。     八月，邾子来朝。筑鹿囿。筑不志，此其志何也？山林薮泽之利，所以与民共也；虞之，非正也。己丑，公薨于路寝。路寝，正也。男子不绝妇人之手，以齐终也。     冬，楚人、郑人侵宋。晋侯使士鲂来乞师。     十有二月，仲孙蔑会晋侯、宋公、卫侯、邾子、齐崔杼，同盟于虚朾。丁未，葬我君成公。
           
        
        
        