◇宣公元年    元年春，王正月，公即位。     继故而言即位，与闻乎故也。公子遂如齐逆女。     三月，遂以夫人妇姜至自齐。其不言氏，丧未毕，故略之也。其曰妇，缘姑言之之辞也。遂之挈，由上致之也。     夏，季孙行父如齐。晋放其大夫胥甲父于卫。放犹屏也。称国以放，放无罪也。公会齐侯于平州。公子遂如齐。     六月，齐人取济西田。内不言取。言取，授之也，以是为赂齐也。     秋，邾子来朝。楚子、郑人侵陈，遂侵宋。遂，继事也。晋赵盾帅师救陈。善救陈也。宋公、陈侯、卫侯、曹伯会晋师于棐林，伐郑。列数诸侯而会晋赵盾，大赵盾之事也。其曰师何也？以其大之也。于棐林，地而从伐郑，疑辞也。此其地何？则着其美也。     冬，晋赵穿帅师侵崇。晋人、宋人伐郑。伐郑，所以救宋也。     ◇宣公二年     二年春，王二月壬子，宋华元帅师及郑公子归生帅师战于大棘。宋师败绩。获宋华元。获者，不与之辞也。言尽其众以救其将也。以三军敌华元，华元虽获，不病矣。秦师伐晋。     夏，晋人、宋人、卫人、陈人侵郑。     秋，九月乙丑，晋赵盾弑其君夷皋。穿弑也，盾不弑，而曰盾弑何也？以罪盾也。其以罪盾何也？曰灵公朝诸大夫，而暴弹之，观其辟丸也。赵盾入谏，不听，出亡，至于郊。赵穿弑公而后反赵盾，史狐书贼，曰：「赵盾弑公。」盾曰：「天乎天乎！予无罪。孰为盾而忍弑其君者乎？」史狐曰：「子为正卿，入谏不听，出亡不远，君弑，反不讨贼则志同，志同则书重，非子而谁？故书之。」曰晋赵盾弑其君夷皋者，过在下也。曰于盾也，见忠臣之至，于许世子止，见孝子之至。     冬，十月乙亥，天王崩。     ◇宣公三年     三年春，王正月，郊牛之口伤。之口，缓辞也。伤自牛作也。改卜牛。牛死，乃不郊。事之变也。乃者，亡乎人之辞也。犹三望。葬匡王。楚之伐陆浑戎。     夏，楚人侵郑。     秋，赤狄侵齐。宋师围曹。     冬，十月丙戌，郑伯兰卒。葬郑穆公。     ◇宣公四年     四年春，王正月，公及齐侯平莒及郯。莒人不肯。及者，内为志焉尔。平者，成也。不肯者，可以肯也。公伐莒，取向。伐犹可。取向，甚矣！莒人辞不受治也。伐莒，义兵也。取向，非也，乘义而为利也。秦伯稻卒。     夏，六月乙酉，郑公子归生弑其君夷。赤狄侵齐。     秋，公如齐。公至自齐。     冬，楚子伐郑。     ◇宣公五年     五年春，公如齐。     夏，公至自齐。     秋，九月，齐高固来逆子叔姬。诸侯之嫁于大夫，主大夫以与之。来者，接内也。不正其接内，故不与夫妇之称也。叔孙得臣卒。     冬，齐高固及子叔姬来。及者，及吾子叔姬也。为使来者，不使得归之意也。楚人伐郑。     ◇宣公六年     六年春，晋赵盾、卫孙免侵陈。此帅师也，其不言帅师何也？不正其败前事，故不与帅师也。     夏，四月。     秋，八月，螽。     冬，十月。     ◇宣公七年     七年春，卫侯使孙良夫来盟。来盟，前定也。不言及者，以国与之。不言其人，亦以国与之。不日，前定之盟不日。     夏，公会齐侯伐莱。     秋，公至自伐莱。大旱。     冬，公会晋侯、宋公、卫侯、郑伯、曹伯于黑壤。     ◇宣公八年     八年春，公至自会。     夏，六月，公子遂如齐，至黄乃复。乃者，亡乎人之辞也。复者，事毕也。不专公命也。辛巳，有事于大庙。仲遂卒于垂。为若反命而后卒也。此公子也，其曰仲何也？疏之也。何为疏之也？是不卒者也，不疏，则无用见其不卒也。则其卒之何也？以讥乎宣也。其讥乎宣何也？闻大夫之丧，则去乐，卒事。壬午，犹绎。犹者，可以已之辞也。绎者，祭之旦日之享宾也。万入，去龠。以其为之变，讥之也。戊子，夫人熊氏薨。晋师、白狄伐秦。楚人灭舒鄝。     秋，七月甲子，日有食之，既。     冬，十月己丑，葬我小君顷熊。雨，不克葬。葬既有日，不为雨止，礼也。雨，不克葬，丧不以制也。庚寅，日中而克葬。而，缓辞也。足乎日之辞也。城平阳。楚师伐陈。     ◇宣公九年     九年春，王正月，公如齐。公至自齐。     夏，仲孙蔑如京师。齐侯伐莱。     秋，取根牟。     八月，滕子卒。     九月，晋侯、宋公、卫侯、郑伯、曹伯会于扈。晋荀林父帅师伐陈。辛酉，晋侯黑臀卒于扈。其地，于外也。其日，未逾竟也。     冬，十月癸酉，卫侯郑卒。宋人围滕。楚子伐郑。晋郄缺帅师救郑。陈杀其大夫泄冶。称国以杀其大夫，杀无罪也。泄冶之无罪如何？陈灵公通于夏征舒之家，公孙宁、仪行父亦通其家。或衣其衣，或衷其襦，以相戏于朝。泄冶闻之，入谏，曰：「使国人闻之则犹可，使仁人闻之则不可。」君愧于泄冶，不能用其言而杀之。     ◇宣公十年     十年春，公如齐。公至自齐。齐人归我济西田。公娶齐，齐由以为兄弟，反之。不言来，公如齐受之也。     夏，四月丙辰，日有食之。己巳，齐侯元卒。齐崔氏出奔卫。氏者，举族而出之之辞也。公如齐。     五月，公至自齐。癸巳，陈夏征舒弑其君平国。     六月，宋师伐滕。公孙归父如齐。葬齐惠公。晋人、宋人、卫人、曹人伐郑。     秋，天王使王季子来聘。其曰王季，王子也。其曰子，尊之也。聘，问也。公孙归父帅师伐邾，取绎。大水。季孙行父如齐。     冬，公孙归父如齐。齐侯使国佐来聘。饥。楚子伐郑。     ◇宣公十一年     十有一年春，王正月。     夏，楚子、陈侯、郑伯盟于夷陵。公孙归父会齐人伐莒。     秋，晋侯会狄于欑函。不言及，外狄。     冬，十月，楚人杀陈夏征舒。此入而杀也，其不言入何也？外征舒于陈也。其外征舒于陈何也？明楚之讨有罪也。丁亥，楚子入陈。入者，内弗受也。日入，恶入者也。何用弗受也？不使夷狄为中国也。纳公孙宁、仪行父于陈。纳者，内弗受也。辅人之不能民，而讨，犹可；入人之国，制人之上下，使不得其君臣之道，不可。     ◇宣公十二年     十有二年春，葬陈灵公。楚子围郑。     夏，六月乙卯，晋荀林父帅师，及楚子战于邲。晋师败绩。绩，功也。功，事也。日，其事败也。     秋，七月。     冬，十有二月戊寅，楚子灭萧。晋人、宋人、卫人、曹人同盟于清丘。宋师伐陈。卫人救陈。     ◇宣公十三年     十有三年春，齐师伐莒。     夏，楚子伐宋。     秋，螽。     冬，晋杀其大夫先谷。     ◇宣公十四年     十有四年春，卫杀其大夫孔达。     夏，五月壬申，曹伯寿卒。晋侯伐郑。     秋，九月，楚子围宋。葬曹文公。     冬，公孙归父会齐侯于谷。     ◇宣公十五年     十有五年春，公孙归父会楚子于宋。     夏，五月，宋人及楚人平。平者成也，善其量力而反义也。人者，众辞也。平称众，上下欲之也。外平不道，以吾人之存焉道之也。     六月癸卯，晋师灭赤狄潞氏，以潞子婴儿归。灭国有三术，中国谨日，卑国月，夷狄不日。其曰潞子婴儿，贤也。秦人伐晋。王札子杀召伯、毛伯。王札子者，当上之辞也。杀召伯、毛伯，不言其何也？两下相杀也。两下相杀，不志乎《春秋》，此其志何也？矫王命以杀之，非忿怒相杀也，故曰以王命杀也。以王命杀则何志焉？为天下主者天也，继天者君也，君之所存者命也。为人臣而侵其君之命而用之，是不臣也；为人君而失其命，是不君也。君不君，臣不臣，此天下所以倾也。     秋，螽。仲孙蔑会齐高固于无娄。初税亩。初者始也。古者什一，借而不税。初税亩，非正也。古者三百步为里，名曰井田。井田者，九百亩，公田居一。私田稼不善，则非吏；公田稼不善，则非民。初税亩者，非公之去公田而履亩十取一也，以公之与民为已悉矣。古者公田为居，井灶葱韭尽取焉。     冬，蝝生。蝝非灾也。其曰蝝，非税亩之灾也。饥。     ◇宣公十六年     十有六年春，王正月，晋人灭赤狄甲氏，及留吁。     夏，成周宣榭灾。周灾不志也，其曰宣榭何也？以乐器之所藏目之也。     秋，郯伯姬来归。     冬，大有年。五谷大熟为大有年。     ◇宣公十七年     十有七年春，王正月庚子，许男锡我卒。丁未，蔡侯申卒。     夏，葬许昭公。葬蔡文公。     六月癸卯，日有食之。己未，公会晋侯、卫侯、曹伯、邾子，同盟于断道。同者有同也，同外楚也。     秋，公至自会。     冬，十有一月壬午，公弟叔肸卒。其曰公弟叔肸。贤之也。其贤之何也？宣弑而非之也。非之，则胡为不去也？曰兄弟也。何去而之，与之财，则曰：「我足矣。」织屦而食，终身不食宣公之食。君子以是为通恩也，以取贵乎《春秋》。     ◇宣公十八年     十有八年春，晋侯、卫世子臧伐齐。公伐杞。     夏，四月。     秋，七月，邾人戕缯子于缯。戕犹残也，兑杀也。甲戌，楚子吕卒。夷狄不卒，卒，少进也。卒而不日，日，少进也。日而不言正、不正，简之也。公孙归父如晋。     冬，十月壬戌，公薨于路寝。正寝也。归父还自晋。还者，事未毕也。自晋，事毕也。与人之子守其父之殡，损殡而奔其父之使者，是亦奔父也。至柽，遂奔齐。遂，继事也。
           
        
        
        