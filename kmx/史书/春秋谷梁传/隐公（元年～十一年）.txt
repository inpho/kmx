◇隐公元年    元年春，王正月。虽无事，必举正月，谨始也。公何以不言即位？成公志也。焉成之？言君之不取为公也。君之不取为公何也？将以让桓也。让桓正乎？曰不正。《春秋》成人之美，不成人之恶。隐不正而成之，何也？将以恶桓也。其恶桓何也？隐将让而桓弑之，则桓恶矣。桓弑而隐让，则隐善矣。善则其不正焉何也？《春秋》贵义而不贵惠，信道而不信邪。孝子扬父之美，不扬父之恶。先君之欲与桓，非正也，邪也。虽然，既胜其邪心以与隐矣，已探先君之邪志而遂以与桓，则是成父之恶也。兄弟，天伦也。为子受之父，为诸侯受之君，已废天伦而忘君父以行小惠，曰小道也。若隐者可谓轻千乘之国，蹈道则未也。     三月，公及邾仪父盟于眛。及者何？内为志焉尔。仪，字也。父，犹傅也，男子之美称也。其不言邾子何也？邾之上古微，未爵命于周也。不日，其盟渝也。眛，地名也。     夏，五月，郑伯克段于鄢。克者何？能也。何能也？能杀也。何以不言杀？见段之有徒众也。段，郑伯弟也。何以知其为弟也？杀世子母弟目君，以其目君，知其为弟也。段，弟也而弗谓弟，公子也而弗谓公子，贬之也。段失子弟之道矣，贱段而甚郑伯也。何甚乎郑伯？甚郑伯之处心积虑成于杀也。于鄢，远也。犹曰取之其母之怀中而杀之云尔，甚之也。然则为郑伯者宜奈何？缓追逸贼，亲亲之道也。     秋，七月，天王使宰咺来归惠公、仲子之赗。母以子氏，仲子者何？惠公之母，孝公之妾也。礼，赗人之母则可，赗人之妾则不可。君子以其可辞。受之，其志不及事也。赗者何也？乘马曰赗，衣衾曰襚，贝玉曰含，钱财曰赙。     九月，及宋人盟于宿。及者何？内卑者也。宋人外卑者也。卑者之盟不日。宿，邑名也。     冬，十有二月，祭伯来。来者，来朝也。其弗谓朝何也？寰内诸侯非有天子之命，不得出会诸侯。不正其外交，故弗与朝也。聘弓鍭矢不出竟埸，束修之肉不行竟中，有至尊者不贰之也。公子益师卒。大夫日卒，正也。不日卒，恶也。     ◇隐公二年     二年春，公会戎于潜。会者，外为主焉尔。知者虑，义者行，仁者守，有此三者然后可以出会。会戎，危公也。     夏，五月，莒人入向。入者，内弗受也。向，我邑也。无侅帅师入极。入者，内弗受也。极，国也。苟焉以入人为志者，人亦入之矣。不称氏者，灭同姓，贬也。     秋，八月庚辰，公及戎盟于唐。     九月，纪履緰来逆女。逆女，亲者也。使大夫，非正也。以国氏者，为其来交接于我，故君子进之也。     冬，十月，伯姬归于纪。礼，妇人谓嫁曰归，反曰来归，从人者也。妇人在家制于父，既嫁制于夫，夫死从长子。妇人不专行，必有从也。伯姬归于纪，此其如专行之辞何也？曰非专行也。吾伯姬归于纪，故志之也。其不言使，何也？逆之道微，无足道焉尔。纪子伯、莒子盟于密。或曰纪子伯莒子而与之盟。或曰年同爵同，故纪子以伯先也。     十有二月乙卯，夫人子氏薨。夫人薨不地。夫人者，隐之妻也。卒而不书葬，夫人之义从君者也。郑人伐卫。     ◇隐公三年     三年春，王二月己巳，日有食之。言日不言朔，食晦日也。其日有食之何也？吐者外壤，食者内壤。阙然不见其壤，有食之者也。有，内辞也。或，外辞也。有食之者，内于日也。其不言食之者何也？知其不可知，知也。     三月庚戌辰，天王崩。高曰崩，厚曰崩，尊曰崩。天子之崩，以尊也。其崩之何也？以其在民上，故崩之。其不名何也？大上，故不名也。     夏，四月辛卯，尹氏卒。尹氏者何也？天子之大夫也。外大夫不卒，此何以卒之也？于天子之崩为鲁主，故隐而卒之。     秋，武氏子来求赙。武氏子者何也？天子之大夫也。天子之大夫，其称武氏子何也？未毕丧，孤未爵。未爵使之，非正也。其不言使何也？无君也。归死者曰赗，归生者曰赙。曰归之者，正也。求之者，非正也。周虽不求，鲁不可以不归。鲁虽不归，周不可以求之。求之为言，得不得未可知之辞也。交讥之。     八月庚辰，宋公和卒。诸侯日卒，正也。     冬，十有二月，齐侯、郑伯盟于石门。癸未，葬宋缪公。日葬，故也，危不得葬也。     ◇隐公四年     四年春，王二月，莒人伐杞，取牟娄。《传》曰：言伐言取，所恶也。诸侯相伐取地于是始，故谨而志之也。戊申，卫祝吁弑其君完。大夫弑其君，以国氏者，嫌也，弑而代之也。     夏，公及宋公遇于清。及者，内为志焉尔。遇者，志相得也。宋公、陈侯、蔡人、卫人伐郑。     秋，翚帅师会宋公、陈侯、蔡人、卫人伐郑。翚者何也？公子翚也。其不称公子何也？贬之也。何为贬之也？与于弑公，故贬之也。     九月，卫人杀祝吁于濮。称人以杀，杀有罪也。祝吁之挈，失嫌也。其月，谨之也。于濮者，讥失贼也。     冬，十有二月，卫人立晋。卫人者，众辞也。立者，不宜立者也。晋之名，恶也。其称人以立之，何也？得众也。得众则是贤也。贤则其曰不宜立，何也？《春秋》之义，诸侯与正而不与贤也。     ◇隐公五年     五年春，公观鱼于棠。《传》曰常事曰视，非常曰观。礼，尊不亲小事，卑不尸大功。鱼，卑者之事也，公观之，非正也。     夏，四月，葬卫桓公。月葬，故也。     秋，卫师入郕。入者，内弗受也。郕，国也。将卑师众曰师。     九月，考仲子之宫。考者，何也？考者，成之也，成之为夫人也。礼，庶子为君，为其母筑宫，使公子主其祭也。于子祭，于孙止。仲子者，惠公之母。隐孙而修之，非隐也。初献六羽。初，始也。谷梁子曰：舞《夏》，天子八佾，诸公六佾，诸侯四佾。初献六羽，始僭乐矣。《尸子》曰：舞《夏》，自天子至诸侯皆用八佾。初献六羽，始厉乐矣。邾人、郑人伐宋。螟。虫灾也。甚则月，不甚则时。     冬，十有二月辛巳，公子彄卒。隐不爵命大夫，其曰公子彄何也？先君之大夫也。宋人伐郑，围长葛。伐国不言围邑，此其言围何也？久之也。伐不逾时，战不逐奔，诛不填服。苞人民，殴牛马，曰侵。斩树木，坏宫室，曰伐。     ◇隐公六年     六年春，郑人来输平。输者堕也。平之为言，以道成也。来输平者，不果成也。     夏，五月辛酉，公会齐侯，盟于艾。     秋，七月。     冬，宋人取长葛。外取邑不志，此其志何也？久之也。     ◇隐公七年     春，王三月，叔姬归于纪。其不言逆何也？逆之道微，无足道焉尔。滕侯卒。滕侯无名，少曰世子，长曰君，狄道也。其不正者名也。     夏，城中丘。城为保民为之也。民众城小则益城。益城无极。凡城之志，皆讥也。齐侯使其弟年来聘。诸侯之尊，弟兄不得以属通。其弟云者，以其来接于我，举其贵者也。     秋，公伐邾。     冬，天王使凡伯来聘。戎伐凡伯于楚丘以归。凡伯者何也？天子之大夫也。国而曰伐，此一人而曰伐，何也？大天子之命也。戎者卫也。戎卫者，为其伐天子之使，贬而戎之也。楚丘，卫之邑也。以归，犹愈乎执也。     ◇隐公八年     八年春，宋公、卫侯遇于垂。不期而会曰遇。遇者，志相得也。     三月，郑伯使宛来归邴。名宛，所以贬郑伯，恶与地也。庚寅，我入邴。入者，内弗受也。日入，恶入者也。邴者，郑伯所受命于天子而祭泰山之邑也。     夏，六月己亥，蔡侯考父卒。诸侯日卒，正也。辛亥，宿男卒。宿，微国也。未能同盟，故男卒也。     秋，七月庚午，宋公、齐侯、卫侯盟于瓦屋。外盟不日，此其日何也？诸侯之参盟于是始，故谨而日之也。诰誓不及五帝，盟诅不及三王，交质子不及二伯。     八月，葬蔡宣公。月葬，故也。     九月辛卯，公及莒人盟于包来。可言公及人，不可言公及大夫。螟。     冬，十有二月，无侅卒。无侅之名，未有闻焉。或曰，隐不爵大夫也。或说曰，故贬之也。     ◇隐公九年     九年春，天王使南季来聘。南，氏姓也。季，字也。聘，问也。聘诸侯，非正也。     三月癸酉，大雨，震，电。震，雷也。电，霆也。庚辰，大雨雪。志疏数也。八日之间再有大变，阴阳错行，故谨而日之也。雨月，志正也。侠卒。侠者，所侠也。弗大夫者，隐不爵大夫也。隐之不爵大夫何也？曰不成为君也。     夏，城郎。     秋，七月。无事焉，何以书？不遗时也。     冬，公会齐侯于防。会者，外为主焉尔。     ◇隐公十年     十年春，王二月，公会齐侯、郑伯于中丘。     夏，翚帅师会齐人、郑人伐宋。     六月壬戌，公败宋师于菅。内不言战，举其大者也。辛未取郜，辛巳取防。取邑不日，此其日何也？不正其乘败人而深为利、取二邑，故谨而日之也。     秋，宋人、卫人入郑。宋人、蔡人、卫人伐载。郑伯伐取之，不正其因人之力而易取之。故主其事也。     冬，十月壬午，齐人、郑人入郕。入者，内弗受也。日入，恶入者也。郕，国也。     ◇隐公十一年     十有一年春，滕侯、薛侯来朝。天子无事，诸侯相朝，正也。考礼修德，所以尊天子也。诸侯来朝时正也，特言同时也，累数皆至也。     夏，五月，公会郑伯于时来。     秋，七月壬午，公及齐侯、郑伯入许。     冬，十有一月壬辰，公薨。公薨不地，故也。隐之，不忍地也。其不言葬何也？君弑，贼不讨，不书葬，以罪下也。隐十年无正，隐不自正也。元年有正，所以正隐也。
           
        
        
        