◇桓公元年    元年春。王。桓无王，其曰王何也？谨始也。其曰无王何也？桓弟弑兄，臣弑君，天子不能定，诸侯不能救，百姓不能去。以为无王之道，遂可以至焉尔。元年有王，所以治桓也。正月，公即位。继故不言即位，正也。继故不言即位之为正何也？曰先君不以其道终，则子弟不忍即位也。继故而言即位，则是与闻乎弑也。继故而言即位，是为与闻乎弑何也？曰先君不以其道终，己正即位之道而即位，是无恩于先君也。     三月，公会郑伯于垂。会者，外为主焉尔。郑伯以璧假许田。假，不言以，言以非假也。非假而曰假，讳易地也。礼，天子在上，诸侯不得以地相与也。无田则无许可知矣，不言许，不与许也。许田者，鲁朝宿之邑也。邴者，郑伯之所受命而祭泰山之邑也。用见鲁之不朝于周而郑之不祭泰山也。     夏，四月丁未，公及郑伯盟于越。及者，内为志焉尔。越，盟地之名也。     秋，大水。高下有水灾，曰大水。     冬，十月。无事焉，何以书？不遗时也。《春秋》编年，四时具而后为年。     ◇桓公二年     二年春，王正月戊申，宋督弑其君与夷，桓无王，其曰：王何也？正与夷之卒也。及其大夫孔父。孔父先死，其曰及何也？书尊及卑，《春秋》之义也。孔父之先死何也？督欲弑君而恐不立，于是乎先杀孔父，孔父闲也。何以知其先杀孔父也？曰子既死，父不忍称其名，臣既死，君不忍称其名。以是知君之累之也。孔，氏，父，字谥也。或曰其不称名，盖为祖讳也，孔子故宋也。滕子来朝。     三月，公会齐侯、陈侯、郑伯于稷，以成宋乱。以者，内为志焉尔，公为志乎成是乱也。此成矣，取不成事之辞而加之焉。于内之恶，而君子无遗焉尔。     夏，四月，取郜大鼎于宋，戊申纳于太庙。桓内弑其君，外成人之乱，受赂而退，以事其祖，非礼也。其道以周公为弗受也。郜鼎者，郜之所为也。曰宋，取之宋也，以是为讨之鼎也。孔子曰：名从主人，物从中国，故曰郜大鼎也。     秋，七月，纪侯来朝。朝时，此其月何也？桓内弑其君，外成人之乱，于是为齐侯、陈侯、郑伯讨数日以赂。己即是事而朝之。恶之，故谨而月之也。蔡侯、郑伯会于邓。     九月，入杞。我入之也。公及戎盟于唐。     冬，公至自唐。桓无会，而其致何也？远之也。     ◇桓公三年     三年春，正月，公会齐侯于嬴。     夏，齐侯、卫侯胥命于蒲。胥之为言，犹相也。相命而信谕，谨言而退，以是为近古也。是必一人先。其以相言之何也？不以齐侯命卫侯也。     六月，公会杞侯于郕。     秋，七月壬辰朔，日有食之，既。言日言朔，食正朔也。既者尽也，有继之辞也。公子翚如齐逆女。逆女，亲者也。使大夫，非正也。     九月，齐侯送姜氏于言雚。礼，送女，父不下堂，母不出祭门，诸母兄弟不出阙门。父戒之曰：「谨慎从尔舅之言！」母戒之曰：「谨慎从尔姑之言！」诸母般，申之曰：「谨慎从尔父母之言！」送女逾竟，非礼也。公会齐侯于言雚。无讥乎？曰为礼也。齐侯来也，公之逆而会之可也。夫人姜氏至自齐。其不言翚之以来何也？公亲受之于齐侯也。子贡曰：「冕而亲迎，不已重乎？」孔子曰：「合二姓之好，以继万世之后，何谓已重乎？」     冬，齐侯使其弟年来聘。有年。五谷皆熟为有年也。     ◇桓公四年     四年春，正月，公狩于郎。四时之田，皆为宗庙之事也。春曰田，夏曰苗，秋曰蒐，冬曰狩。四时之田用三焉，唯其所先得，一为干豆，二为宾客，三为充君之庖。     夏，天王使宰渠伯纠来聘。     ◇桓公五年     五年春，正月甲戌、己丑，陈侯鲍卒。鲍卒，何为以二日卒之？《春秋》之义，信以传信，疑以传疑。陈侯以甲戌之日出，己丑之日得。不知死之日，故举二日以包也。     夏，齐侯、郑伯如纪。天王使任叔之子来聘。任叔之子者，录父以使子也。故微其君臣而着其父子，不正父在子代仕之辞也。葬陈桓公。城祝丘。     秋，蔡人、卫人、陈人从王伐郑。举从者之辞也。其举从者之辞何也？为天王讳伐郑也。郑，同姓之国也，在乎冀州。于是不服，为天子病矣。大雩。螽。螽，虫灾也。甚则月，不甚则时。     冬，州公如曹。外相如不书，此其书何也？过我也。     ◇桓公六年     六年春，正月，寔来。寔来者，是来也。何谓是来？谓州公也。其谓之是来何也？以其画我，故简言之也。诸侯不以过相朝也。     夏，四月，公会纪侯于郕。     秋，八月壬午，大阅。大阅者何？阅兵车也。修教明谕，国道也。平而修戎事，非正也。其日，以为崇武，故谨而日之，盖以观妇人也。蔡人杀陈佗。陈佗者，陈君也。其曰陈佗何也？匹夫行，故匹夫称之也。其匹夫行奈何？陈侯喜猎，淫猎于蔡，与蔡人争禽。蔡人不知其是陈君也，而杀之。何如知其是陈君也？两下相杀，不道。其不地，于蔡也。     九月丁卯，子同生。疑故志之，时曰同乎人也。     冬，纪侯来朝。     ◇桓公七年     七年春，二月己亥，焚咸丘。其不言邾咸丘何也？疾其以火攻也。     夏，谷伯绥来朝。邓侯吾离来朝。其名何也？失国也。失国，则其以朝言之何也？尝以诸侯与之接矣，虽失国，弗损吾异日也。     ◇桓公八年     八年春，正月己卯，烝。烝，冬事也，春兴之，志不时也。天王使家父来聘。     夏，五月丁丑，烝。烝，冬事也，春夏兴之，黩祀也。志不敬也。     秋，伐邾。     冬，十月，雨雪。祭公来，遂逆王后于纪。其不言使焉何也？不正其以宗庙之大事，即谋于我，故弗与使也。遂，继事之辞也。其曰遂逆王后，故略之也，或曰天子无外，王命之则成矣。     ◇桓公九年     九年春，纪季姜归于京师。为之中者归之也。     夏，四月。     秋，七月。     冬，曹伯使其世子射姑来朝。朝不言使，言使非正也。使世子伉诸侯之礼而来朝，曹伯失正矣。诸侯相见曰朝。以待人父之道待人之子，以内为失正矣。内失正，曹伯失正，世子可以已矣，则是放命也。《尸子》曰：「夫已，多乎道。」     ◇桓公十年     十年春，王正月庚申，曹伯终生卒。桓无王，其曰王何也？正终生之卒也。     夏，五月，葬曹桓公。     秋，公会卫侯于桃丘，弗遇。弗遇者，志不相得也。弗，内辞也。     冬，十有二月丙午，齐侯、卫侯、郑伯来战于郎。来战者，前定之战也。内不言战，言战则败也。不言其人，以吾败也。不言及者，为内讳也。     ◇桓公十一年     十有一年春，正月，齐人、卫人、郑人盟于恶曹。     夏五月癸未，郑伯寤生卒。     秋，七月，葬郑庄公。     九月，宋人执郑祭仲。宋人者，宋公也。其曰人何也？贬之也。突归于郑。曰突，贱之也。曰归，易辞也。祭仲易其事，权在祭仲也。死君难，臣道也。今立恶而黜正，恶祭仲也。郑忽出奔卫。郑忽者，世子忽也。其名，失国也。柔会宋公、陈侯、蔡叔，盟于折。柔者何？吾大夫之未命者也。公会宋公于夫钟。     冬，十有二月，公会宋公于阚。     ◇桓公十二年     十有二年春，正月。     夏，六月壬寅，公会纪侯、莒子，盟于曲池。     秋，七月丁亥，公会宋公，燕人盟于谷丘。     八月壬辰，陈侯跃卒。公会宋公于虚。     冬，十有一月，公会宋公于龟。丙戌，公会郑伯，盟于武父。丙戌，卫侯晋卒。再称日，决日义也。     十有二月，及郑师伐宋，丁未，战于宋。     非与所与伐战也。不言与郑战，耻不和也。于伐与战，败也。内讳败，举其可道者也。     ◇桓公十三年     十有三年春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。其言及者，由内及之也。其曰战者，由外言之也。战称人，败称师，重众也。其不地，于纪也。     三月，葬卫宣公。     夏，大水。     秋，七月。     冬，十月。     ◇桓公十四年     十有四年春，正月，公会郑伯于曹。无冰。无冰，时燠也。     夏，五。郑伯使其弟御来盟。诸侯之尊，弟兄不得以属通。其弟云者，以其来我举其贵者也。来盟，前定也。不日，前定之盟不日。孔子曰：听远音者，闻其疾而不闻其舒；望远者，察其貌而不察其形。立乎定、哀以指隐、桓，隐、桓之日远矣。夏五，传疑也。     秋，八月壬申，御廪灾。乙亥，尝。御廪之灾不志，此其志何也？以为唯未易灾之馀而尝可也。志不敬也。天子亲耕以共粢盛，王后亲蚕以共祭服，国非无良农工女也，以为人之所尽事其祖祢，不若以己所自亲者也。何用见其未易灾之馀而尝也？曰甸粟，而内之三宫，三宫米而藏之御廪，夫尝必有兼甸之事焉。壬申，御廪灾。乙亥尝。以为未易灾之馀而尝也。     冬，十有二月丁巳，齐侯禄父卒。宋人以齐人、蔡人、卫人、陈人伐郑。以者，不以者也。民者，君之本也。使人以其死，非正也。     ◇桓公十五年     十有五年春，二月，天王使家父来求车。古者诸侯时献于天子，以其国之所有；故有辞让而无征求。求车非礼也，求金甚矣。     三月乙未，天王崩。     夏，四月己巳，葬齐僖公。     五月，郑伯突出奔蔡。讥夺正也。郑世子忽复归于郑。反正也。许叔入于许。许叔，许之贵者也。莫宜乎许叔，其曰入何也？其归之道，非所以归也。公会齐侯于蒿。邾人、牟人、葛人来朝。     秋，九月，郑伯突入于栎。     冬，十有一月，公会宋公、卫侯、陈侯于袲，伐郑。地而后伐，疑辞也。非其疑也。     ◇桓公十六年     十有六年春，正月，公会宋公、蔡侯、卫侯于曹。     夏，四月，公会宋公、卫侯、陈侯、蔡侯伐郑。     秋，七月，公至自伐郑。桓无会，其致何也？危之也。     冬，城向。     十有一月，卫侯朔出奔齐。朔之名，恶也。天子召而不往也。     ◇桓公十七年     十有七年春，正月丙辰，公会齐侯、纪侯，盟于黄。二月丙午，公及邾仪父盟于趡。     夏，五月丙午，及齐师战于郎。内讳败，举其可道者也。不言其人，以吾败也。不言及之者，为内讳也。     六月丁丑，蔡侯封人卒。     秋，八月，蔡季自陈归于蔡。蔡季，蔡之贵者也。自陈，陈有奉焉尔。癸巳，葬蔡桓侯。及宋人、卫人伐邾。     冬，十月朔，日有食之。言朔不言日，食既朔也。     ◇桓公十八年     十有八年春，王正月，公会齐侯于泺。公与夫人姜氏遂如齐。泺之会，不言及夫人何也？以夫人之伉，弗称数也。     夏，四月丙子，公薨于齐。其地，于外也。薨称公，举上也。丁酉，公之丧至自齐。     秋，七月。     冬，十有二月己丑，葬我君桓公。葬我君，接上下也。君弑贼不讨，不书葬，此其言葬，何也？不责逾国而讨于是也。桓公葬而后举谥，谥所以成德也，于卒事乎加之矣。知者虑，义者行，仁者守，有此三者备，然后可以会矣。
           
        
        
        