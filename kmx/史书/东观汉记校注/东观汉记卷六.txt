东观汉记卷六
　　传一

　　光烈阴皇后〔一〕有阴子公者，生子方，〔二〕方生幼公，公生君孟，名睦，〔三〕即后之父也。范晔后汉书卷一０光烈阴皇后纪李贤注上微时，过新野，〔四〕闻后美，〔五〕心悦之。后至长安，见执金吾车骑甚盛，因叹曰：「仕宦当作执金吾，〔六〕娶妻当得阴丽华。」更始元年，遂纳后于宛。〔七〕御览卷一三七

　　光烈阴皇后，上即位，立为贵人。〔八〕上以后性贤仁，宜母天下，欲授以尊位。后辄退让，自陈不足以当大位。〔九〕御览卷一四四　　后为皇后。〔一０〕类聚卷一八

　　失亲数十年，言及未尝不流涕。〔一一〕书钞卷二四

　　〔一〕「光烈阴皇后」，名丽华，南阳新野人，事详范晔后汉书卷一０光烈阴皇后纪。汪文台辑司马彪续汉书卷一亦略载其事。范书皇后纪论云：「汉世皇后无谥，皆因帝谥以为称。虽吕氏专政，上官临制，亦无殊号。中兴，明帝始建光烈之称，其后并以德为配，至于贤愚优劣，混同一贯，故马、窦二后俱称德焉。其余唯帝之庶母及蕃王承统，以追尊之重，特为其号，如恭怀、孝崇之比是也。」据史通古今正史篇，东观汉记有外戚传，本卷所收光烈阴皇后等传，原当皆在外戚传。　　〔二〕「子方」，姚本注云：「子方即腊日以黄羊祠灶神者。」范晔后汉书阴识传云：「宣帝时，阴子方者，至孝有仁恩，腊日晨炊而灶神形见，子方再拜受庆。家有黄羊，因以祀之。自是已后，暴至巨富，田有七百余顷，舆马仆隶，比于邦君。子方常言「我子孙必将彊大」，至识三世而遂繁昌，故后常以腊日祀灶，而荐黄羊焉。」事又见风俗通义祀典篇。阴识即光烈阴皇后前母兄。

　　〔三〕「睦」，范晔后汉书光烈阴皇后纪李贤注云：「今世本「睦」作「陆」。」是唐代传世本有「睦」作「陆」者。

　　〔四〕「上微时，过新野」，此二句聚珍本作「初，光武适新野」，类聚卷二六、御览卷二六引同，书钞卷五四引作「光武初过新野」。

　　〔五〕「闻后美」，此句聚珍本作「闻阴后美」，书钞卷五四、类聚卷二六引同，御览卷三八０引作「闻阴丽华美」。

　　〔六〕「当」，书钞卷五四引作「须」。

　　〔七〕「更始元年，遂纳后于宛」，范晔后汉书光烈阴皇后纪云：「初，光武适新野，闻后美，心悦之。后至长安，见执金吾车骑甚盛，因叹曰：「仕宦当作执金吾，娶妻当得阴丽华。」更始元年六月，遂纳后于宛当成里，时年十九。」

　　〔八〕「立为贵人」，范晔后汉书光烈阴皇后纪云：「光武即位，令侍中傅俊迎后，与胡阳、宁平主诸宫人俱到洛阳，以后为贵人。」

　　〔九〕「自陈不足以当大位」，建武二年，以光烈阴皇后固辞后位，遂立郭后。至十七年，乃废郭后而立阴后，事见范晔后汉书光武郭皇后纪、光烈阴皇后纪。此条永乐大典卷二九七二亦引，字句全同。

　　〔一０〕「后为皇后」，类聚卷一八引东观汉记云：「初，光武闻阴丽华美，心悦之，叹曰：「娶妻当得阴丽华。」后为皇后。」「娶妻当得阴丽华」以上诸句，上文已作辑录，今删去，仅辑「后为皇后」一句。御览卷三八０亦引此条文字，仅无「之」字，余与类聚卷一八引同。

　　〔一一〕「失亲数十年，言及未尝不流涕」，此条姚本、聚珍本皆未辑录。范晔后汉书光烈阴皇后纪云：「七岁失父，虽已数十年，言及未曾不流涕。」　　明德马皇后〔一〕明德皇后尝久病，至卜者家为卦，问咎祟所在。卜者卦定释蓍，仰天叹息。〔二〕卜者乃曰：「此女明年小疾，必将贵。遂为帝妃，不可言也。」〔三〕御览卷七二七后长七尺二寸，〔四〕青白色，方口美发。〔五〕初学记卷一０

　　明帝马皇后美发，为四起大髻，但以发成，尚有余，绕髻三匝，复出诸发。〔六〕眉不施黛，装不求饰。〔七〕独左眉角小缺，补之如粟。常称疾而终身得意。〔八〕范晔后汉书卷一０明德马皇后纪李贤注　　先人后己，发于至诚。〔九〕书钞卷二五

　　荐达左右。〔一０〕书钞卷二五

　　永平三年春，有司奏请立长秋宫，〔一一〕以率八妾。〔一二〕上未有所言。皇太后曰：「马贵人德冠后宫。」遂登至尊。先是数日，后梦有小虫飞无数随着身，〔一三〕入皮肤中，复飞出。〔一四〕御览卷三九八

　　明德皇后既处椒房，太官上饭，累餚膳备副，重加幕覆，辄撤去，谴敕令与诸舍相望也。〔一五〕御览卷八四七

　　明德马后不喜出入游观，〔一六〕希尝临御
