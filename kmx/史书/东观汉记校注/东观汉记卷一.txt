东观汉记卷一
　　纪一

　　世祖光武皇帝

　　世祖光武皇帝，〔一〕高祖九世孙，承文、景之统，〔二〕出自长沙定王发，〔三〕定王生舂陵节侯。〔四〕舂陵本在零陵郡，节侯孙考侯以土地下湿，〔五〕元帝时，求封南阳蔡阳白水乡，因故国名曰舂陵。〔六〕类聚卷一二皇考初为济阳令，〔七〕济阳有武帝行过宫，〔八〕常封闭。上将生，皇考以令舍下湿，开宫后殿居之。〔九〕建平元年十二月甲子夜上生时，有赤光，室中尽明。〔一０〕皇考异之，使卜者王长卜之。长曰：〔一一〕「此善事不可言。」是岁嘉禾生，〔一二〕一茎九穗，大于凡禾，县界大丰熟，因名上曰秀。是岁凤皇来集济阳，〔一三〕故宫皆画凤凰。〔一四〕圣瑞萌兆，始形于此。上为人隆准，日角，〔一五〕大口，美须眉，〔一六〕长七尺三寸。在舂陵时，〔一七〕望气者苏伯阿望舂陵城曰：「美哉！王气郁郁葱葱。」仁智明远，〔一八〕多权略，乐施爱人。在家重慎畏事，勤于稼穑。兄伯升好侠，非笑上事田作，比之高祖兄。〔一九〕年九岁而南顿君卒，〔二０〕随其叔父在萧，入小学，后之长安，受尚书于中大夫庐江许子威。〔二一〕资用乏，〔二二〕与同舍生韩子合钱买驴，令从者僦，以给诸公费。〔二三〕大义略举，因学世事。朝政每下，必先闻知，具为同舍解说。高才好学，〔二四〕然亦喜游侠，斗鸡走马，具知闾里姦邪，吏治得失。时会朝请，舍长安尚冠里，南阳大人往来长安，为之邸，闇稽疑议。为季父故舂陵侯诣大司马府，〔二五〕讼地皇元年十二月壬寅前租二万六千斛、刍稿钱若干万。时宛人朱福亦为舅讼租于尤。尤止车独与上语，不视福。上归，戏福曰：「严公宁视卿邪？」王莽时，〔二六〕雒阳以东米石二千，莽遣三公将运关东诸仓赈贷穷乏，又分遣大夫谒者教民煮木为酪，酪不可食，重为烦扰，流民入关者数十万人。置养赡官以廪之，盗发其廪，民饿死者十七八，人民相食。末年，天下大旱，蝗虫蔽天，盗贼群起，四方溃畔。荆州下江平林兵起，〔二七〕王匡、王凤为之渠率。时南阳旱饿，〔二八〕而上田独收。宛大姓李伯玉从弟轶数遣客求上，〔二九〕上欲避之。先是时伯玉同母兄公孙臣为医，〔三０〕伯升请唿难，伯升杀之。上恐其怨，故避之。使来者言李氏欲相见款诚无他意，上乃见之，怀刀自备，入见。固始侯兄弟为上言：〔三一〕「天下扰乱饥饿，下江兵盛，南阳豪右云扰。」因具言谶文事。「刘氏当复起，李氏为辅。」〔三二〕上殊不意，独内念李氏富厚，父为宗卿师，〔三三〕语言谲诡，殊非次第，尝疾毒诸家子数犯法令，李氏家富厚，何为如是，不然诺其言。诸李遂与南阳府掾史张顺等连谋。上深念良久，天变已成，遂市兵弩，〔三四〕绛衣赤帻。〔三五〕时伯升在舂陵亦已聚会客矣。上归旧庐，望见庐南若火光，〔三六〕以为人持火，唿之，光遂盛，赫然属天，〔三七〕有顷不见，异之。〔三八〕遂从南郭归宅，乃与伯升相见。初，伯升之起也，诸家子弟皆逃自匿，曰：「伯升杀我。」及闻上至，绛衣大冠，〔三九〕将军服，〔四０〕乃惊曰：「以为独伯升如此也，中谨厚亦如之。」〔四一〕皆合会，共劳飨新市、平林兵王凤、王匡等，因率舂陵子弟随之，兵合七八千人。上骑牛与俱，杀新野尉后乃得马。〔四二〕光武起义兵，〔四三〕暮闻冢上有哭声，后有人着大冠绛单衣。使刘终诈称江夏吏，〔四四〕诱杀湖阳尉。五威将军严尤击下江兵，〔四五〕上奉糗一斛，脯三十朐诣幕府营。进围宛城。〔四六〕王莽遣大司徒王寻、大司空王邑将兵来征，更始立，以上为太常偏将军。〔四七〕时无印，得定武侯家丞印，佩之入朝。〔四八〕二公兵到颍川，〔四九〕严尤、陈茂与合。〔五０〕尤问城中出者，言上不敢取财物，但合会诸兵为之计策。尤笑言曰：「是美眉目者耶？〔五一〕欲何为乃如此？」初，莽遣二公，〔五二〕欲盛威武，以振山东，甲冲輣，〔五三〕干戈旌旗，战攻之具甚盛。至驱虎豹犀象，〔五四〕奇伟勐兽，以长人巨无霸为垒尉，〔五五〕自秦、汉以来师出未曾有也。上邀之于阳关。二公兵盛，汉兵反走，上驰入昆阳，诸将惶恐，各欲散归。与诸将议：「城中兵谷少，宛城未拔，力不能相救。今昆阳即破，一日之间，诸将亦灭。不同力救之，反欲归守其妻子财物耶？」诸将怒曰：「刘将军何以敢如此！」上乃笑，且去，唯王常是上计。会候骑还，言大兵已来，长数百里，望不见其后尾，前已至城北矣。诸将遽请上，上到，为陈相救之势。诸将素轻上，及迫急，上为画成败，〔五六〕皆从所言。时汉兵八九千人，〔五七〕留王凤令守城，〔五八〕夜出城南门。二公兵已五六万到，〔五九〕遂环昆阳城作营，〔六０〕围之数重，〔六一〕云车十余丈，瞰临城中，旗帜蔽野，尘熛连云，〔六二〕金鼓之声数十里。或为地突，〔六三〕或为冲车撞城，积弩射城中，矢下如雨，城中负户而汲。二公自以为功成漏刻。有流星坠寻营中，〔六四〕正昼有云气如坏山，〔六五〕直营而霣，不及地尺而散，吏士皆压伏。〔六六〕时汉兵在定陵郾者，闻二公兵盛，皆怖。上历说其意，为陈大命，请为前行诸部坚阵。上将步骑千余，前去大军四五里。〔六七〕二公遣步骑数千乘合战，上奔之，斩首数十级。〔六八〕诸部将喜曰：「刘将军平生见小敌怯，〔六九〕今见大敌勇，甚奇怪也。」〔七０〕上复进，二公兵却，诸部乘之，斩首数百千级，连胜。遂令轻足将书与城中诸将，言宛下兵复到，而阳坠其书。读之，恐。上遂选精兵三千人，从城西水上奔阵。二公兵于是大奔北，〔七一〕杀司徒王寻，而昆阳城中兵亦出，中外并击。会天大雷风，暴雨下如注，水潦成川，滍水盛溢。二公大众遂溃乱，奔赴水溺死者以数万，滍水为之不流。〔七二〕王邑、严尤、陈茂轻骑乘死人渡滍水逃去。汉军尽获其珍宝辎重车甲，连月不尽。五月，齐武王拔宛城。〔七三〕六月，上破二公于昆阳。破宛后数日，〔七四〕收伯升部将刘稷，而伯升强争之。更始遂用谮诉，复收伯升，即日皆物故。上降颍阳，〔七五〕虽得入，意不安。门下有击马着鼓者，〔七六〕马惊硠磕。邓晨起走出视之，乃马也。上在父城，征诣宛，拜上为破虏大将军，封武信侯。更始害齐武王，〔七七〕光武饮食语笑如平常，独居辄不御酒肉，枕席有涕泣处。更始欲北之雒阳，以上为司隶校尉，先到雒阳整顿官府，文书移与属县，〔七八〕三辅官府吏东迎雒阳者见更始诸将过者已数十辈，皆冠帻，衣妇人衣，诸于绣拥
