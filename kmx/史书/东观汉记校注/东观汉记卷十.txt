东观汉记卷十
　　传五

　　吴汉吴汉，〔一〕字子颜，南阳人。〔二〕韩鸿为使者，使持节，降河北，拜除二千石，人为言：「吴子颜，奇士也，可与计事。」〔三〕书钞卷七三吴汉为人质厚少文，造次不能以辞语自达，邓禹及诸将多所荐举。〔四〕再三召见，〔五〕其后勤勤不离公门，上亦以其南阳人，渐亲之。〔六〕御览卷四六四

　　上既破邯郸，诛王郎，召邓禹宿，夜语曰：「吾欲北发幽州突骑，〔七〕诸将谁可使者？」禹曰：「吴汉可。吴汉与邓弘俱客苏弘，〔八〕称道之。禹数与语，其人勇鸷有智谋，诸将鲜能及者。」上于是以汉为大将军。汉遂斩幽州牧苗曾，上以禹为知人。御览卷四四二

　　吴汉与苏茂、周建战，〔九〕汉躬被甲持戟，告令诸部将曰：「闻鼓声皆大唿俱进，后至者斩。」遂鼓而进，贼兵大破。〔一０〕御览卷三五二

　　北击清河长垣及平原五里贼，皆平之。〔一一〕范晔后汉书卷一八吴汉传李贤注

　　吴汉击富平、获索二贼于平原。〔一二〕明年春，贼率五万余人夜攻汉营，军中惊乱，汉坚卧不动。〔一三〕御览卷三九三

　　公孙述大司马田戎将兵下江关，〔一四〕至南郡，据浮桥于江水，〔一五〕吴汉锯绝横桥，大破之。初学记卷七

　　吴汉进逼成都，阻江北为营，使副将武威将军刘禹将万余人屯于江南。〔一六〕范晔后汉书卷一八吴汉传李贤注

　　吴汉伐蜀，分营于水南水北，〔一七〕北营战不利，乃衔枚引兵往合水南营，大破公孙述。御览卷三五七

　　吴汉兵守成都，公孙述将延岑遣奇兵出吴汉兵后，袭击破汉，汉堕水，缘马尾得出。〔一八〕御览卷八九四

　　吴汉平成都，乘筏从江下巴郡，盗贼解散。〔一九〕书钞卷一三八

　　吴汉性忠厚，笃于事上，〔二０〕自初从征伐，〔二一〕常在左右，〔二二〕上未安，则侧足屏息，上安然后退舍。兵有不利，军营不完，〔二三〕汉常独缮檠其弓戟，〔二四〕阅其兵马，激扬吏士。上时令人视吴公何为，还言方作战攻具，上常曰：〔二五〕「吴公差强人意，〔二六〕隐若一敌国矣。」〔二七〕封汉广平侯。〔二八〕御览卷四一八

　　吴汉当出师，朝受诏，夕即引道，初无办严之日，〔二九〕故能常任职，以功名终。〔三０〕类聚卷五九

　　吴汉尝出征，妻子在后买田业。汉还，让之曰：「军师在外，吏士不足，何多买田宅乎！」遂尽以分与昆弟外家。〔三一〕御览卷四二九

　　吴汉爵位奉赐最尊重，然但治宅，〔三二〕不起巷第。〔三三〕夫人先死，〔三四〕薄葬小坟，不作祠堂，恭俭如此。疾笃，〔三五〕车驾亲临，问所欲言。对曰：「臣愚无所识知，唯愿慎无赦而已。」病薨，奏谥曰：「有司议宜以为武。」〔三六〕诏特赐曰忠侯。〔三七〕无后，国除。〔三八〕类聚卷四０　　序曰：自古异代之忠，其详不可得闻也。已近观大汉高祖、世祖受命之会，建功垂名之忠，察其屈伸，固非乡举里选所能拔也。吴汉起乡亭，由逆旅假阶韩鸿，发筴彭宠，然后遇乎圣王，把旄杖钺，佐平诸夏，东征海嵎，北临塞漠，西踰陇山，南平巴、蜀，遂斩公孙述、延岑、刘永、董宪之首，斯其跨制州域，窃号帝王，章章可数者。熛起糜沸之徒，其所洒扫众矣。天下既定，将帅论功，吴公为大。览其战克行事，无知名，无勇功，令合于孙、吴。何者？建武之行师，计出于主心，胜决庙堂，将帅咸承玺书，倚威灵，以治克乱，以智取愚，其势然也。及汉持盈守位，劳谦小心，惧以终始，勒功帝佐，同名上古，盛矣哉！〔三九〕史略卷三

　　〔一〕「吴汉」，范晔后汉书卷一八有传。又见汪文台辑司马彪续汉书卷二、华峤后汉书卷一。「吴」字书钞卷七三引时省，今补入。　　〔二〕「南阳人」，原无此句，聚珍本有，文选卷四张衡南都赋李善注、卷三八任昉为范尚书让吏部封侯第一表李善注、卷五二韦曜博弈论李善注引亦皆有此句，今据增补。

　　〔三〕「可与计事」，此条陈禹谟刻本书钞卷七三引作「汉字子颜，更始立，使使者韩鸿徇河北。或谓鸿曰：「吴子颜，奇士也，可与计事。」鸿召见汉，甚悦之」。唐类函卷五七引同。姚本、聚珍本皆据陈禹谟刻本书钞辑录。　　〔四〕「多所荐举」，文选卷五二韦曜博弈论李善注引作「多举汉者」。

　　〔五〕「再三召见」，此下四句原无，聚珍本有，文选卷五二韦曜博弈论李善注引亦有，今据增补。

　　〔六〕「渐亲之」，此条文选卷三八任昉为范尚书让吏部封侯第一表李善注亦引，字句略于此。

　　〔七〕「吾」，原无此字，御览卷六三一引有，今据增补。「发」，聚珍本作「伐」，误。御览卷六三一引作「发」，尚不误。范晔后汉书吴汉传云：「光武将发幽州兵，夜召邓禹，问可使行者。」

　　〔八〕「吴汉与邓弘俱客苏弘」，此下三句原无，御览卷六三一引，今据增补。聚珍本亦有此三句，惟无「吴」字，又「苏弘」二字下有一「弘」字，余同。

　　〔九〕「吴汉与苏茂、周建战」，事在建武三年，见范晔后汉书光武帝纪和吴汉传。

　　〔一０〕「破」，聚珍本作「败」。

　　〔一一〕「北击清河长垣及平原五里贼，皆平之」，范晔后汉书吴汉传云：建武四年，「又率陈俊及前将军王梁，击破五校贼于临平，追至东郡箕山，大破之。北击清河长直及平原五里贼，皆平之」。李贤注云：「东观记及续汉书「长直」并作「长垣」。按长垣，县名，在河南，不得言北击，而范书作长直，当是贼号，或因地以为名。」可知东观汉记载汉攻清河、平原事。此条即综合李贤注与范书而成。　　〔一二〕「吴汉击富平、获索二贼于平原」，事在建武五年，见范晔后汉书光武帝纪、通鑑卷四一。聚珍本注云：「此建武二年事。」误。范晔后汉书吴汉传载于建武四年，亦不确。

　　〔一三〕「汉」，原脱，依文义应有此字，聚珍本有，今据增补。

　　〔一四〕「公孙述大司马田戎将兵下江关」，事在建武十一年。「下江关」三字原误作「下江开」，聚珍本作「下江关」，玉海卷一七二引同，今据校正。　　〔一五〕「水」，玉海卷一七二、记纂渊海卷八引同，姚本、聚珍本作「上」。

　　〔一六〕「使副将武威将军刘禹将万余人屯于江南」，范晔后汉书吴汉传云：汉攻拔广都，「遂自将步骑二万余人进逼成都，去城十余里，阻江北为营，作浮桥，使副将武威将军刘尚将万余人屯于江南，相去二十余里」。李贤注云：「东观记、续汉书「尚」字并作「禹」。」是东观汉记载汉与禹分屯江南北事。此条即据李贤注，又酌取范书字句辑录。

　　〔一七〕「分营于水南水北」，与上条为同一事。

　　〔一八〕「缘马尾得出」，此条事类赋卷二一亦引，文句稍异。姚本作「吴汉伐蜀，战败堕水，缘马尾得出」。类聚卷九三引与姚本同。

　　〔一九〕「盗贼解散」，此条陈禹谟刻本书钞卷一三八引作「吴汉平成都，乃乘桴沿江下巴郡，杨伟、徐容等惶恐解散」，下注「补」字，即谓已用他书改补，已非书钞原貌。而姚本、聚珍本皆据陈禹谟刻本书钞辑录。按范晔后汉书吴汉传云：建武「十八年，蜀郡守将史歆反于成都，……而宕渠杨伟、朐
