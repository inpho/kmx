东观汉记卷五
　　志　　律历志　　〔一〕凡律所革，以变律吕，相生至六十。〔二〕聚珍本〔一〕「律历志」，司马彪续汉书律历志中刘昭注引袁山松书云：「刘洪，字元卓，泰山蒙阴人……及在东观，与蔡邕共述律历记，考验天官。」则东观汉记律历志出自蔡邕和刘洪之手。

　　〔二〕「相生至六十」，此条不知聚珍本从何书辑录。

　　礼志　　立春之日，立青旛，施土牛于门外，以示兆民。〔一〕书钞卷一五四章帝行幸，敕立春之日，京都百官皆衣青衣，令史皆服青帻。〔二〕书钞卷一五四

　　汉承秦灭学，〔三〕庶事草创，明堂、辟雍阙而未举。武帝封禅，始立明堂于泰山，〔四〕犹不于京师。元始中，王莽辅政，庶绩复古，〔五〕乃起明堂、辟雍。御览卷五三三　　〔一〕「以示兆民」，此条姚本、聚珍本皆未辑录。司马彪续汉书礼仪志上云：「立春之日，夜漏未尽五刻，京师百官皆衣青衣，郡国县道官下至斗食令史皆服青帻，立青幡，施土牛耕人于门外，以示兆民，至立夏。唯武官不。」论衡乱龙篇云：「立春，东耕为土象人，男女各二，秉耒把锄，或立土牛。象人、土牛，未必能耕也，顺气应时，示率下也。」盐铁论授时篇载贤良语云：「发春而后，悬青幡而策土牛。」隋书礼仪志亦载立春出土牛事，是隋时仍沿汉制。

　　〔二〕「令史皆服青帻」，此条姚本、聚珍本皆未辑录。　　〔三〕「汉承秦灭学」，此句上冠有「蔡邕礼乐志曰」一句。蔡邕礼乐志即东观汉记中礼乐志。蔡邕所撰东观汉记诸志，是礼、乐分志。从本条内容看，应为礼志中文字。　　〔四〕「武帝封禅，始立明堂于泰山」，初学记卷一三引蔡邕礼乐志云：「孝武帝封禅岱宗，立明堂于泰山汶上。」又类聚卷三八引蔡邕礼乐志云：「孝武封岱宗，立明堂于泰山汶上。」文字与此稍有不同。

　　〔五〕「庶绩复古」，聚珍本脱此句。

　　乐志　　汉乐四品：〔一〕一曰大予乐，〔二〕典郊庙、上陵殿诸食举之乐。郊乐，易所谓「先王以作乐崇德，〔三〕殷荐上帝」，周官「若乐六变，〔四〕则天神皆降，可得而礼也」。宗庙乐，虞书所谓「琴瑟以咏，祖考来假」，〔五〕诗云「肃雍和鸣，〔六〕先祖是听」。食举乐，王制谓「天子食举以乐」，周官「王大食则令奏钟鼓」。〔七〕二曰周颂雅乐，典辟雍、飨射、六宗、社稷之乐。辟雍、飨射，孝经所谓「移风易俗，〔八〕莫善于乐」，礼记曰「揖让而治天下者，〔九〕礼乐之谓也」。社稷，诗所谓「琴瑟击鼓，〔一０〕以御田祖」者也。礼记曰「夫乐施于金石，〔一一〕越于声音，用乎宗庙、社稷，事乎山川、鬼神」，此之谓也。三曰黄门鼓吹，天子所以宴乐群臣，〔一二〕诗所谓「坎坎鼓我，蹲蹲舞我」者也。〔一三〕其短箫铙歌，军乐也。〔一四〕其传曰黄帝岐伯所作，以建威扬德，风劝士也。〔一五〕盖周官所谓「王师大献则令凯乐，〔一六〕军大献则令凯歌」也。〔一七〕孝章皇帝亲着歌诗四章，列在食举，又制云台十二门诗，各以其月祀而奏之。熹平四年正月中，出云台十二门新诗，下大予乐官习诵，〔一八〕被声，与旧诗并行者，皆当撰录，以成乐志。〔一九〕司马彪续汉书礼仪志中刘昭注〔一〕「汉乐四品」，此句上冠有「蔡邕礼乐志曰」一句，从所引内容看，当是东观汉记乐志中文字。

　　〔二〕「大予乐」，范晔后汉书明帝纪永平三年载：「秋八月戊辰，改大乐为大予乐。」李贤注云：「尚书琁机钤曰：「有帝汉出，德洽作乐名予。」故据琁机钤改之。」

　　〔三〕「先王以作乐崇德」，此下二句见易豫卦象传。　　〔四〕「若乐六变」，此下三句见周礼春官大司乐。

　　〔五〕「琴瑟以咏，祖考来假」，此二句见尚书益稷篇。「假」，益稷篇作「格」。按「假」亦音「格」，二字音同义通。易萃卦云：「王假有庙。」王弼注云：「假，至。」

　　〔六〕「肃雍和鸣」，此下二句见诗周颂有瞽篇。

　　〔七〕「王大食则令奏钟鼓」，周礼春官大司乐云：「王大食，三宥，皆令奏钟鼓。」「大食」，郑玄注云：「大食，朔月、月半以乐宥食时也。」

　　〔八〕「移风易俗」，此下二句见孝经广要道章。

　　〔九〕「揖让而治天下者」，此下二句见礼记乐记。　　〔一０〕「琴瑟击鼓」，此下二句见诗小雅甫田篇。　　〔一一〕「夫乐施于金石」，礼记乐记云：「若夫礼乐之施于金石，越于声音，用于宗庙、社稷，事乎山川、鬼神，则此所与民同也。」与此所引文字微异。

　　〔一二〕「天子所以宴乐群臣」。御览卷五六七引崔豹古今注云：「汉乐有黄门鼓吹，天子所以宴乐群臣。」但汉帝也用来宴乐贵宾。如范晔后汉书东夷传云：「顺帝永和元年，其王来朝京师，帝作黄门鼓吹、角抵戏以遣之。」

　　〔一三〕「坎坎鼓我，蹲蹲舞我」，此二句见诗小雅伐木篇。「坎坎」，状鼓之声。「蹲蹲」，舞貌。郑玄笺云：「为我击鼓坎坎然，为我兴舞蹲蹲然。」　　〔一四〕「其短箫铙歌，军乐也」，庄述祖汉铙歌句解云：「短箫铙歌之为军乐，特其声耳，其辞不必皆序战阵之事。」宋书乐志四载汉鼓吹铙歌十八曲，叙战阵者仅战城南一篇，其余皆与战阵无涉。庄述祖说可能是正确的。御览卷五六七引崔豹古今注云：「短箫铙歌，鼓吹之常，亦以赐有功诸侯也。」

　　〔一五〕「风劝士也」，宋书乐志一云：「……短箫铙歌，蔡邕曰：「军乐也，黄帝岐伯所作，以扬德建武，劝士讽敌也。」」宋书所引蔡邕语，即出蔡邕所撰礼乐志。　　〔一六〕「王师大献则令凯乐」，周礼春官大司乐云：「王师大献则令奏恺乐。」「大献」，谓战胜献捷于祖庙。

　　〔一七〕「军大献则令凯歌」，周礼春官镈师云：「军大献则鼓其恺乐。」

　　〔一八〕「大予乐官」，谓大予令、丞，属太常。司马彪续汉书百官志二云：「大予乐令一人，六百石。」本注曰：「掌伎乐。凡国祭祀，掌请奏乐，及大飨用乐，掌其陈序。丞一人。」大予乐令下有员吏二十五人，其二人百石，二人斗食，七人佐，十人学事，四人守学事。乐人八佾舞三百八十人，见司马彪书百官志二刘昭注所引汉官。

　　〔一九〕「以成乐志」，此条通鑑卷四四胡三省注亦引，字句极简。此下聚珍本尚有「国家离乱，大
