东观汉记卷十三
　　传八

　　卓茂卓茂，〔一〕字子康，〔二〕南阳人也。文选卷三八任昉为范尚书让吏部封侯第一表李善注卓茂为丞相史，〔三〕尝出，道中有人认茂马者。茂问失马几日，〔四〕对曰：「月余矣。」茂曰：「然此马畜已数年。」遂解马与之，曰：「即非所失，幸至丞相府还我。」乃步輓车去。后马主自得马，〔五〕惭愧诣府，叩头谢归焉。〔六〕类聚卷九三

　　卓茂，字子康，南阳人。迁密令，视民如子，口无恶言，吏民亲爱而不忍欺之。民尝有言部亭长受其米肉遗者，〔七〕茂问之曰：「亭长从汝求乎？为汝有事属之而受乎？〔八〕将平居以恩意遗之乎？」民曰：「往遗之耳。」茂曰：「遗之而受，何故言耶？」民曰：「窃闻贤明之君，〔九〕使民不畏吏，吏不取民。今我畏吏，是以遗之。」茂曰：「凡人所以贵于禽兽者，以有仁爱，知相敬事也。今邻里尚致馈，此乃相亲，况吏民乎？凡人之生，群居杂处，故有经纪礼义以相交接。汝独不欲修之，宁能高飞远去，不在人间耶？亭长素为善吏，〔一０〕岁时遗之，礼也。」民曰：「苟如此，律何故禁之？」茂笑曰：「律设大法，礼从人情。今我以礼教汝，必无怨恶。以律治汝，何所措其手足乎？」时天下大蝗，河南二十余县皆被其灾，独不入密界。督邮言之，〔一一〕太守不信，自出按行，〔一二〕见乃服焉。御览卷二六七　　守令与茂并居，久之，吏人不归往守令。〔一三〕范晔后汉书卷二五卓茂传李贤注

　　是时王莽秉政，置大司农六部丞，劝课农桑，迁茂为京部丞，密人老少皆涕泣随送。〔一四〕范晔后汉书卷二五卓茂传李贤注

　　上初即位，先访求茂，〔一五〕茂谒见，时年七十余矣。〔一六〕建武元年诏曰：「故密令卓茂，束身自脩，执节淳固，断断无他，其心休休焉。夫士诚能为人所不能为，则名冠天下，当受天下重赏。故武王诛纣，封比干之墓，表商容之闾。今以茂为太傅，封褒德侯，〔一七〕赐安车一乘，衣一袭，金五百斤。」〔一八〕御览卷二０一　　茂为人恬荡乐道，惟实不为华貌，行己在于清浊之间，自束发至白首，与人未尝有争竞。范晔后汉书卷二五卓茂传李贤注

　　〔一〕「卓茂」，范晔后汉书卷二五有传。又见汪文台辑司马彪续汉书卷二。

　　〔二〕「字子康」，原误作「字子容」，聚珍本作「字子康」，书钞卷五二，御览卷二０六、卷二六七引亦作「字子康」，与范晔后汉书卓茂传同，今据改正。

　　〔三〕「丞相史」，时孔光为丞相，茂为孔光府史。孔光为丞相是在哀帝年间。

　　〔四〕「茂问失马几日」，此句御览卷四九一引作「茂问亡马几时乎」。　　〔五〕「后马主自得马」，此句聚珍本作「后日马主自得其马」，御览卷四九一引同。

　　〔六〕「惭愧诣府，叩头谢归焉」，此二句原作「惭愧诣茂」，今据聚珍本、御览卷四九一引校改。

　　〔七〕「部亭长」，即所部亭长。

　　〔八〕「属」，读作「嘱」。

　　〔九〕「明」，范晔后汉书卓茂传同，聚珍本作「圣」。

　　〔一０〕「亭长素为善吏」，此下三句原无，御览卷八六三引，今据增补。聚珍本亦有此下三句，但连缀于上文「知相敬事也」句下。今据范晔后汉书卓茂传置此。

　　〔一一〕「督邮」，汉制，郡监属县，设五部，部有督邮掾，以察诸县。见司马彪续汉书百官志。

　　〔一二〕「行」，原误作「幸」，聚珍本作「行」，范晔后汉书卓茂传同，今据改正。

　　〔一三〕「吏人不归往守令」，此条上有阙文。范晔后汉书卓茂传云：茂「迁密令，……初，茂到县，有所废置，吏人笑之，邻城闻者皆蚩其不能。河南郡为置守令，茂不为嫌，理事自若。数年，教化大行，道不拾遗」。可见此条上当有「河南郡为置守令」一句。姚本、聚珍本已增入。聚珍本将此条连缀于上条「视民如子」句前。　　〔一四〕「密人老少皆涕泣随送」，此条全为范晔后汉书卓茂传中文字，李贤于此段文字下注云：「王莽摄政，置大司农部丞十三人，人部一州，劝课农桑。今书及东观记并言六部。」从李贤注来看，东观汉记卓茂传当有王莽秉政，茂为京部丞事，今摘录范书文句编次于此。范书文句虽然未必与东观汉记尽符，但亦不会相去太远。

　　〔一五〕「上初即位，先访求茂」，此二句原无，御览卷七一０引，今据增补。「求」字下御览引有「贤」字，系衍文，今删去。

　　〔一六〕「茂谒见，时年七十余矣」，此二句原无，御览卷二０六引，今据增补。御览引原无「时」字、「矣」字，范晔后汉书卓茂传李贤注引有，今据增补。

　　〔一七〕「褒德侯」，书钞卷四八、卷一二九，御览卷七一０引皆同。范晔后汉书卓茂传作「褒德侯」，李贤注云：「东观记、续汉书皆作「宣德侯」。」聚珍本、御览卷二０六引东观汉记、书钞卷五二引应劭汉官皆作「宣德侯」。疑东观汉记传本有作「褒德侯」者，也有作「宣德侯」者。　　〔一八〕「金五百斤」，范晔后汉书卓茂传作「絮五百斤」。似以范书为是。此条书钞卷一九、记纂渊海卷七一亦引，字句极略。聚珍本作「光武即位，先访求茂，茂时年七十余矣。诏封茂宣德侯，以茂为太傅，赐几杖、安车一乘」。事类赋卷一四引作「光武拜密令卓茂为太傅，封褒德侯，赐之几杖」。

　　鲁恭鲁恭，〔一〕字仲康，扶风人。父建武初为武陵太守，〔二〕卒官。时恭年十二，弟丕年七岁，〔三〕昼夜号踊不绝声，郡中赙赠无所受。及归服丧，礼过成人。耽思闭门讲诵，〔四〕兄弟双高。太尉赵喜闻鲁恭志行，〔五〕每岁时遣子送米肉，辞让不敢当。恭怜丕小，欲先就其名，〔六〕託疾不仕。郡数以礼请，谢不肯应。母强遣之，〔七〕恭不得已而行，〔八〕因留新丰教授。丕举秀才，〔九〕恭乃始为郡吏。〔一０〕御览卷五一五鲁恭为中牟令，宿讼许伯等争陂泽田，积年州郡不决。恭平理曲直，各退自相责让。文选卷五九沈约齐故安陆昭王碑文李善注

　　鲁恭为中牟令，时郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往察之。〔一一〕恭随行阡陌，俱坐桑下，有雉过止其傍，傍有童儿。亲曰：「何不捕之？」儿言「雉方将鶵」。亲嘿然有顷，与恭诀曰：〔一二〕「所以来者，〔一三〕欲察君之治迹耳。今虫不犯境，此一异也。化及鸟兽，此二异也。竖子有仁心，三异也。府掾久留，〔一四〕担扰贤者。」具以状白安。〔一五〕类聚卷一００

　　帝时伐匈奴，鲁恭上疏谏曰：〔一六〕「窃见窦宪、耿秉，衔使奉命，〔一七〕暴师于外。陛下亲劳，忧在军役，诚欲以安定边陲，为民除害。臣思之，未见其便。数年以来，民食不足，国无蓄积，〔一八〕盛春兴发，〔一九〕扰动天下，妨废农时，以事夷狄，非所以垂意于中国，悯念民命也。」御览卷四五三

　　鲁恭上疏曰：「举无遗策，动不失其中。」〔二０〕文选卷五三陆机辩亡论李善注

　　五月姤卦用事。〔二一〕范晔后汉书卷二五鲁恭传李贤注

　　〔一〕「鲁恭」，范晔后汉书卷二五有传。又见汪文台辑司马彪续汉书卷二、华峤后汉书卷一。袁宏后汉纪卷一四、卷一六亦略载其事。

　　〔二〕「建武初」，此三字原无，聚珍本有，御览卷三八四引亦有，今据增补。范晔后汉书鲁恭传云：恭「父某，建武初为武陵太守，卒官」。

　　〔三〕「丕」，原误作「平」，下同，聚珍本不误，范晔后汉书鲁恭传亦不误，今据改。

　　〔四〕「耽思闭门讲诵」，此下二句原无，聚珍本有，御览卷四二五引亦有，今据增补。「耽思」上下脱漏二字，「耽思」与所脱二字原为四字句，其下「闭门讲诵」为另一四字句。

　　〔五〕「太尉赵喜闻鲁恭志行」，此下三句原无，聚珍本有，御览卷八六三引亦有，今据增补。此三句御览卷四二五引作「太尉赵喜岁时遗子送米肉，辞让不受」，「遗」乃「遣」字之误。「赵喜」，聚珍本作「赵
