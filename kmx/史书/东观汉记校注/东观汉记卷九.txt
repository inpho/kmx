东观汉记卷九
　　传四

　　李通〔一〕齐武王常杀通同母弟申屠臣，〔二〕上不得已过通，乃买半臿佩刀裹之。至通舍，时病卧，因持上手得刀。通异之，乃谓上曰：「一何武也！」上曰：「以备不虞耳。」〔三〕书钞卷一二三王莽前队大夫诛谋反者，〔四〕李次元闻事发觉，被马欲出。〔五〕马驾在辕中，惶遽着鞍上马，出门顾见车方自觉，乃止。御览卷四六九

　　李通娶宁平公主。〔六〕为大司空。〔七〕通性谦恭，常避权势，谢病不视事。御览卷四二三

　　李通上疏曰：「臣经术短浅，智能空薄。」〔八〕文选卷三八任昉为齐明帝让宣城郡公第一表李善注

　　李通上大司空印绶，以特进奉朝请。及有司奏请封诸皇子，帝感通首创大谋，即日封通少子雄为邵陵侯。每幸南阳，常遣使者以太牢祀通父冢。〔九〕御览卷五二六

　　子音嗣。音卒，子定嗣。定卒，子箕嗣。〔一０〕范晔后汉书卷一五李通传李贤注

　　〔一〕「李通」，字次元，南阳宛人，范晔后汉书卷一五有传。又见汪文台辑司马彪续汉书卷二、华峤后汉书卷一。

　　〔二〕「申屠臣」，本书光武帝纪作「公孙臣」。

　　〔三〕「以备不虞耳」，此条陈禹谟刻本书钞卷一二三引作「齐武王尝杀通同母弟申徒臣，上恐其怨，不欲与轶相见。轶数请，上乃强见之。轶深达通意，上乃许往，意不安，买半臿佩刀怀之。至通舍，通甚悦，握上手，得半臿刀，谓上曰：「一何武也！」上曰：「仓卒时以备不虞耳。」」除首句外，文字与范晔后汉书李通传李贤注所引续汉书全同，疑陈本书钞此段文字系抄自续汉书。姚本、聚珍本所辑皆本陈本书钞，仅一二字歧异。

　　〔四〕「前队大夫」，范晔后汉书李通传云：光武与李通「欲劫前队大夫及属正」，李贤注云：「前队大夫谓南阳太守甄阜也。」

　　〔五〕「出」，御览卷三五八引作「亡」。

　　〔六〕「宁平公主」，即光武女弟伯姬。

　　〔七〕「为大司空」，据范晔后汉书光武帝纪，建武七年五月，前将军李通为大司空，十二年九月免。

　　〔八〕「智能空薄」，此条姚本、聚珍本皆未辑录。

　　〔九〕「常遣使者以太牢祀通父冢」，「太」字原脱，聚珍本有，御览卷五五七引亦有，今据增补。此条御览卷二００亦引，字句稍略。　　〔一０〕「子箕嗣」，范晔后汉书李通传云：通卒，「子音嗣。音卒，子定嗣。定卒，子黄嗣」。李贤注云：「东观记「黄」字作「箕」也。」此条即据李贤注，又酌取范书文句辑录。

　　邓晨晨曾祖父隆，扬州刺史，祖父勋，交阯刺史。范晔后汉书卷一五邓晨传李贤注晨与上共载出，逢使者不下车，使者怒，颇加耻辱。上称江夏卒史，晨更名侯家丞。使者以其诈，将至亭，欲罪之，新野宰潘叔为请，得免。范晔后汉书卷一五邓晨传李贤注　　邓晨，〔一〕南阳人，与上起兵，新野吏乃烧晨先祖祠堂，污池室宅，焚其冢墓。宗族皆怒，曰：「家自富足，何故随妇家入汤镬中？」〔二〕晨终无恨色。御览卷四八三

　　光武微时与邓晨观谶，云「刘秀当为天子」。或言「国师公刘秀当之」。〔三〕光武曰：「安知非仆乎？」建武三年，上征邓晨还京师，数䜩见，说故旧平生为忻乐。晨从容谓帝曰：「仆竟辨之。」帝大笑。御览卷三九一　　邓晨为陈留郡，〔四〕兴鸿郄陂，〔五〕益地数千顷，溉郡稻，常以丰熟，兼流给他郡。书钞卷三九

　　〔一〕「邓晨」，字伟卿，范晔后汉书卷一五有传。又见汪文台辑谢承后汉书卷一、司马彪续汉书卷二。

　　〔二〕「何故随妇家入汤镬中」，邓晨娶光武姊元，故晨宗族有此语。

　　〔三〕「国师公刘秀」，汉书刘歆传云：「歆以建平元年改名秀，字颖叔云。及王莽篡位，歆为国师。」颜师古注引应劭云：「河图赤伏符云：「刘秀发兵捕不道，四夷云集龙斗野，四七之际火为主。」故改名，几以趣也。」

　　〔四〕「为陈留郡」，即为陈留郡太守。据范晔后汉书邓晨传，晨未曾为陈留郡太守，建武十三年，曾拜汝南郡太守，此当作「为汝南郡」，下云晨兴鸿郄陂，陂即在汝南境内，可为确证。

　　〔五〕「鸿郄陂」，原作「鸿都陂」，误。聚珍本尚不误，今据改正。范晔后汉书邓晨传云：建武十三年，为汝南太守，「兴鸿郄坡数千顷田」。鸿郄坡为武帝时开凿，引淮水为坡灌田，位于汝南郡慎阳、新息间。成帝时，关东大水，陂溢为害，翟方进为丞相，奏罢之。

　　来歙来歙，〔一〕字君叔，南阳新野人也。父沖。〔二〕歙有大志慷慨，治春秋左氏，〔三〕东诣洛阳见上，上大喜，〔四〕曰：「君叔独劳苦。」即解所被襜襦以衣歙，〔五〕拜太中大夫。御览卷二四三来歙，字君叔，南阳人也。建武五年，持节送马援，奉玺书于隗嚣。嚣遣子恂随入侍。时山东略定，帝谋西收嚣兵，〔六〕与俱伐蜀。嚣将王元说嚣，故狐疑不决。〔七〕歙素刚直，遂发愤责之曰：「国家以公知臧否，晓废兴，故以手书畅至意。足下推忠诚，〔八〕遣伯春委质，〔九〕是君臣父子信也。〔一０〕今乃欲从佞惑之言，为族灭之计，叛主负子，违背忠信。吉凶之决，在于今日。」因欲前刺嚣，嚣起入，部勒兵，将杀歙，歙徐杖节就车而去。御览卷七七八

　　上闻得略阳，〔一一〕甚悦。左右怪上数破大敌，今得小城，何足以喜？然上以略阳嚣所依阻，心腹已坏，则制其支体易也。范晔后汉书卷一五来歙传李贤注　　嚣围来歙于略阳，世祖诏曰：「桃花水出，〔一二〕船槃皆至，〔一三〕郁夷、陈仓，〔一四〕分部而进者也。」水经注卷一七

　　上大发关东兵，自将上陇，隗嚣众溃走，围解。于是置酒高会，劳赐诸将，来歙班坐绝席，在诸将之右，赐歙妻缣千疋。〔一五〕御览卷三０七

　　光武使来歙监诸将。〔一六〕御览卷二四０　　来歙征公孙述，〔一七〕诏于汧积谷六万斛，驴四百头负驮。御览卷三三二　　隗嚣破后，有五谿六种寇侵，见便钞掠，退阻营堑。来歙乃大治攻具冲车度堑，遂与五谿战，大破之。御览卷三三六

　　来歙与盖延攻公孙述将王元。〔一八〕破之，蜀人大惧，使刺客刺歙，〔一九〕歙未死，驰告盖延。延见歙，伏悲不能仰视。〔二０〕歙叱曰：「故唿卿，欲属以军事，而反效儿女子泣涕乎！」延收泪强起，受所诫。歙自书表，投笔抽刃而死。御览卷四八八

　　帝嘉歙忠节，复封歙弟由为宜西乡侯。〔二一〕范晔后汉书卷一五来歙传李贤注

　　〔一〕「来歙」，范晔后汉书卷一五有传。又见汪文台辑司马彪续汉书卷二。

　　〔二〕「父沖」，此句原无。范晔后汉书来歙传云：「父仲。」李贤注云：「东观记「仲」作「沖」。」此句即据李贤注增补。　　〔三〕「春秋左氏」，聚珍本作「左氏春秋」。

　　〔四〕「东诣洛阳见上，上大喜」，原无下一「上」字，今据御览卷六九五引增补。此二句孔广陶校注本书钞卷一二九引作「世祖见歙，与之大欢」。陈禹谟刻本书钞卷一二九引作「来歙与刘嘉俱诣洛阳，世祖见歙，与之大欢」。姚本、聚珍本即据陈本书钞辑录。

　　〔五〕「所」，原脱，姚本、聚珍本有，御览卷六九五、范晔后汉书来歙传李贤注引亦有此字，今据增补。「衣」，御览卷六九五引作「赐」。

　　〔六〕「收」，原误作「牧」，聚珍本作「收」，范晔后汉书来歙传同，今据改正。

　　〔七〕「狐疑」，此二字原脱，聚珍本有，范晔后汉书来歙传李贤注引亦有，今据增补。　　〔八〕「推」，原误作「拥」，聚珍本作「推」，范晔后汉书来歙传同，今据改正。

　　〔九〕「遣伯春委质」，此句原脱误为「眷委质」。聚珍本作「遣伯春委质」，范晔后汉书来歙传同，今据改正。「伯春」，隗恂字。

　　〔一０〕「是君臣父子信也」，此句范晔后汉书来歙传作「是臣主之交信也」。

　　〔一一〕「上闻得略阳」，范晔后汉书来歙传云：建武「八年春，歙与征虏将军祭遵袭略阳，遵道病还，分遣精兵随歙，合二千余人，伐山开道，从番须、回中径至略阳，斩嚣守将金梁，因保其城。嚣大惊曰：「何其神也！」其下李贤即引「上闻得略阳」云云作注。此句上聚珍本有「歙与征虏将军祭遵袭略阳，因保其城」二句，系据范书增补。　　〔一二〕「桃花水」，汉书沟洫志载杜钦言治河之策，有「来春桃花水盛」之语，颜师古注云：「月令「仲春之月，桃始华」。盖桃方华时，既有雨水，川谷冰泮，众流猥集，波澜盛长，故谓之桃华水耳。而韩诗传云「三月桃华水」。」

　　〔一三〕船槃」，后汉书来歙传王先谦集解所载沈钦韩说引作「松槃」，并注云：「「松槃」，或作「船槃」，疑「转般」之误。」

　　〔一四〕「郁夷、陈仓」，四库全书考证云：「按司马书郡国志右扶风有陈仓，无郁夷，盖东汉时省。」

　　〔一五〕「赐歙妻缣千疋」，「妻」字原脱，聚珍本有，书钞卷一九引亦有，范晔后汉书来歙传同，今据增补。此条御览卷八一八亦引，字句全同，而卷三九三引字句稍异。

　　〔一六〕「光武使来歙监诸将」，据范晔后汉书来歙传载，光武帝发关东兵解略阳之围后，「劳赐歙，班坐绝席，在诸将之右，赐歙妻缣千匹。诏使留屯长安、悉监护诸将」。

　　〔一七〕「来歙征公孙述」，姚本、聚珍本无此句，而有「因歙上疏宜选兵马，储积资粮」二句。按范晔后汉书来歙传云：「诏使留屯长安，悉监护诸将。歙因上书曰：「公孙述以陇西、天水为藩蔽，故得延命假息。今二郡平荡，则述智计穷矣。宜益选兵马，储积资粮。……」帝然之。于是大转粮运。」其下李贤注云：「东观记曰：「诏于汧积谷六万斛，驴四百头负驮。」」姚本、聚珍本「因歙上疏」云云二句系撮取范书大意增补。

　　〔一八〕「来歙与盖延攻公孙述将王元」，事在建武十一年。

　　〔一九〕「刺客」，此二字原无，姚本、聚珍本有。类聚卷三五引亦有，今据增补。

　　〔二０〕「伏悲」，类聚卷三五、御览卷三八七引作「悲哀」。

　　〔二一〕「复封歙弟由为宜西乡侯」，范晔后汉书来歙传云：建武十三年，「帝嘉歙忠节，复封歙弟由为宜西侯」。李贤注云：「东观记曰「宜西乡侯」。」此条即据李贤注，又酌取范书文句辑录。　　邓禹邓禹，〔一〕字仲华，南阳新野人。〔二〕年十三，能诵诗，受业长安。时上亦游学京师，禹年虽幼，而见上知非常人，遂相亲附。〔三〕御览卷三八四邓禹，字仲华，南阳人也。更始既至雒阳，以世祖为大司马，使安集河北。禹闻之，自南阳发，北径渡河，追至邺谒，上见之甚驩，谓曰：「我得拜除长吏。生远来，宁欲仕耶？」禹曰：「不愿也。」文选卷二五刘琨重赠卢谌李善注

　　邓禹闻上安集河北，〔四〕即杖策北渡，〔五〕追及于邺。上欣其至。禹进说曰：「更始虽都关西，今山东未安，赤眉、青犊之属，动以万数，三辅假号，往往群聚。更始既未有所挫，而不自听断，〔六〕诸将皆庸人屈起，〔七〕志在财币，争用威力，朝夕自快，非有忠良明智，深虑远图，欲尊主安民者。明公虽建蕃辅之功，〔八〕犹恐无所成立。〔九〕于今之计，莫如揽延英雄，〔一０〕务悦民心，立高祖之业，救万民之命。以公而虑天下，不足定也。」上大悦，因令左右号禹曰邓将军，常宿止于中，与定计议。御览卷四六一

　　上至广阿，〔一一〕止城门楼上，披舆地图，指示邓禹曰：「天下郡国如是，我乃始得一处，卿言天下不足定，何也？」〔一二〕类聚卷六三

　　上破邯郸，诛王郎，欲北发突骑。禹曰：「吴汉有智谋，诸将鲜能及者。」上以禹为知人。〔一三〕书钞卷三三

　　光武即位，拜邓禹为大司徒。制曰：〔一四〕「前将军邓禹，〔一五〕深执忠孝，与朕谋谟帷幄，决胜千里。孔子曰：「自吾有回也，门人日以亲。」〔一六〕封禹为酇侯。」文选卷三八任昉为范尚书让吏部封侯第一表李善注

　　赤眉入长安，邓禹乘胜独克，而师行有纪，皆望风相携以迎降者，日以千数，〔一七〕众号百万类聚卷五九

　　邓禹为司徒，讨赤眉，不以时进，光武敕曰：「司徒，〔一八〕尧也；赤眉，桀也。今长安饥民。孰不延望？」御览卷二０七　　自冯愔反后，〔一九〕邓禹威稍损，又乏食。赤眉还入长安，邓禹与战，败走，至高陵，军士饥饿，皆食藻菜。〔二０〕帝乃征禹还，敕曰：「赤眉无谷，〔二一〕自当来降，吾折箠笞之，〔二二〕非诸将忧也。」〔二三〕御览卷三五

　　邓禹与赤眉战，赤眉佯败，弃辎重走，车皆载土，〔二四〕以豆覆其上。兵士饥，争取之。赤眉引还击之，军溃乱。时百姓饥，人相食，黄金一斤易豆五升，道路断隔，委输不至，军士悉以
