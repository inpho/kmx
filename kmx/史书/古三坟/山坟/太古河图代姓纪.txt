清气未升，浊气未沉，游神未灵，五色未分。中有其物，冥冥而性存，谓之混沌。混沌为太始。太始者、元胎之萌也，太始之数一，一为太极，太极者、天地之父母也。一极易，天高明而清，地博厚而浊，谓之太易。太易者、天地之变也，太易之数二，二为两仪，两仪者、阴阳之形也，谓之太初。太初者、天地之交也，太初之数四，四盈易，四象变而成万物，谓之太素。太素者、三才之始也，太素之数三，三盈易，天地孕而生男女，谓之三才。三才者、天地之备也，游神动而灵，故飞走潜化，动植虫鱼之类必备于天地之间，谓之太古。
	
太古者、生民之始也，太古之人皆寿，盈易始三男三女，冬聚夏散，食鸟兽、虫鱼、草木之实，而男女构精，以女生为姓，始三头谓之合雄纪，生子三世，合雄氏没，子孙相传，记其寿命，谓之叙命纪。通纪四姓，生子二世，男女众多，群居连逋，从强而行，是谓连逋纪。生子一世，通纪五姓，是谓五姓纪。天下群居，以类相亲，男女众多，分为九头，各有居方，故号居方氏。没，生子三十二世，强弱相迫，欲生吞害。中有神人，提挺而治，故号提挺氏。提挺氏生子三十五世，通纪七十二姓，故号通姓氏。
	
有巢氏生太古之先，觉识于天地、草木、虫鱼、鸟兽，俾人居巢穴，积鸟兽之肉，聚草木之实。天下九头，咸归有巢，始君也，动止群，群相聚而尊事之，寿，一太易，本通姓氏之后也。
	
燧人氏、有巢子也，生而神灵，教人炮食，钻木取火，天下生灵尊事之。始有日中之市，交易其物；有传教之台，有结绳之政，寿，一太易，本通姓氏之后也。
	
伏牺氏、燧人子也，因风而生，故风姓。末甲八太七，成三十二易草木，草生月，雨降，日河泛，时龙马负图，盖分五色，文开五易，甲象崇山。天皇始画八卦，皆连山名易，君臣、民物、阴阳、兵象始明于世。图出，后二成二十二易草木，木枯月；命臣飞龙氏造六书，后草木一易，木王月；命臣潜龙氏作甲历，伏制牺牛，治金成器，教民炮食，易九头为九牧，因尊事为礼仪，因龙出而纪官，因凤来而作乐。命降龙氏何率万民，命水龙氏平治水土，命火龙氏炮治器用，因居方而置城郭，天下之民号曰天皇。太昊伏牺有庖升龙氏，本通姓氏之后也。