昔在天皇居于君位，咨于将，咨于相，咨于民，垂皇策辞：
	
皇曰：惟我生无道，承父居方，三十二易草木，上升君位。我父燧皇归世，未降河图，生民结绳而无不信。于末甲八太七，成三十二易草木。惟我老极时，生人众多，群群虫聚，欲相吞害。惟天至仁，于草生月，天雨降，河龙马负图，神开我心。子其未生，我画八卦，自上而下，咸安其居。后二成二十二易草木，皇曰：命子襄居我飞龙之位，主我图文，代我咨于四方上下，无或私。襄曰：咸若咨众之辞，君无念哉！后一易草木。皇曰：命子英居我潜龙之位，主我阴阳甲历，咨于四方上下无或差。英曰：依其法亦顺，君无念哉！皇曰：无为。后二十二易草木，昊英氏进历于君。曰：历起甲寅。皇曰：甲日寅辰，乃鸠众于传教台，告民，示始甲寅。易二月，天王升传教台，乃集生民，后女娲子无之右，上相共工，下相皇桓。飞龙朱襄氏、潜龙昊英氏居君左右，栗陆氏居北，赫胥氏居南，昆连氏居西，葛天氏居东，阴康氏居下。九州之牧各统其人，群居于外。皇曰：咨予上相共工，我惟老极无为，子惟扶我正道，咨告于民，俾知甲历、日月岁时，自兹始，无或不记。子勿怠。共工曰：工居君臣之位，无有劳，君其念哉！皇曰：下相皇桓，我惟老极无为，子惟扶我正道，抚爱下民，同力，咨告于民，俾知甲历、日月岁时，自兹始，无或不记。子其勿怠。桓曰：居君臣之位，无有劳，君其念哉！皇曰：栗陆子居我水龙之位，主养草木，开道泉源，无或失时。子其勿怠。陆曰：竭力于民，君其念哉！皇曰：大庭主我屋室，视民之未居者，喻之，借力同构其居，无或寒冻。庭曰：顺民之辞。皇曰：阴康子居水土，俾民居处，无或漂流，勤于道，达于下。康曰：顺君之辞。皇曰：浑沌子居我降龙之位，惟主于民。皇曰：昆连子主我刀斧，无俾野兽、牺虎之类，伤残生命，无俾同类、大力之徒区逐微弱，子其伏之。连曰：专主兵事，君无念哉！皇曰：四方之君咸顺我辞，则世无害。惟爱于民，则位不危。皇曰：子无怀安，惟安于民。民安子安，民危子危，子其念哉。