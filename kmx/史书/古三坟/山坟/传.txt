崇山君，崇高其山君之象也。君臣相，相位至贵君之臣也。君民官，君临百官以为民也。君物龙，龙善变化，能致云雨，为君物也。君阴后，君妻曰后，正婚姻也。君阳师，君师贤圣以询道也。君兵将，君不兵众，专务将佐也。君象首。首统方来，君之象也。
	
伏山臣，潜伏其山臣之象也。臣君侯，建侯军民，分方治也。臣民士，士守常业，臣之民也。臣物龟，死不改?，劝以义也。臣阴子，子为臣阴，训事父也。臣阳父，父为臣阳，以训子也。臣兵卒，臣以卒为兵，假其力也。臣象股。臣象股肱，以佐身也。
	
列山民，山有行列，民之象也。民君食，民所尊崇，以食为本务，故为君矣。民臣力，民之使力，如君使臣也。民物货，四民之物，货为本也。民阴妻，民之有妻，以成家也。民阳夫，女之从夫，以有归也。民兵器，生民之兵，以利用也。民象体。民为邦本，如肌体也。
	
兼山物，高下相兼，物之象也。物君金，金主利用，物之君也。物臣木，木为金所克服，故为臣矣。物民土，土生万类，为物民矣。物阴水，水性润下，物之阴也。物阳火，火性炎土，物之阳也。物兵埶，物之相克胜制，故为兵也。物象春。春主发生，物之象也。
	
潜山阴，深潜其山，阴之象也。阴君土，地德广大为阴君也。阴臣野，野分地理，故为阴臣也。阴民鬼，人死曰鬼，阴之民也。阴物兽，兽行于地，阴之物也。阴阳乐，乐本声音，为阴之阳也。阴兵妖，阴告人主，厥罚妖异也，阴象冬。冬主闭藏，阴之象也。
	
连山阳，山之相连如阳气也。阳君天，天覆群物，阳之君也。阳臣干，十干相配，阳之臣也。阳民神，神变万物，阳之民也。阳物禽，禽飞戾天，阳之物也。阳阴礼，礼主卑己，阳之阴也。阳兵谴，天垂谴象，阳之兵也。阳象夏。夏长万物，阳之象也。
	
藏山兵，藏刚于地，兵之象也。兵君帅，帅以统众，兵之君也。兵臣佐，佐以辅帅，兵之臣也。兵民军，军有行列，兵之民也。兵物材，山生五材，兵之物也。兵阴谋，谋善计，兵之阴也。兵阳阵，阵兵誓众，兵之阳也。兵象秋。秋主发物，兵之象也。
	
叠山象，石叠其山，如天象也。象君日，日为阳精，象之君也。象臣月，月为阴精，象之臣也。象民星，星有行列，明象照也。象物云，云有异形，象万物也。象阴夜，夜景幽暗，象之阴也。象阳昼，昼日明察，象之阳也。象兵气。气形妖异，象之兵也。