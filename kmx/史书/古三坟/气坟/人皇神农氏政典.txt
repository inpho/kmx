政典曰：惟天生民，惟君奉天，惟食丧祭、衣服教化，一归于政。皇曰：我惟生无德，咸若古政。嗟尔四方之君，有官有业，乃子乃父，乃兄乃弟，无乱于政。昔二君始王，未有书契，结绳而治，交易而生，亦惟归政。昔在天皇肇修文教，始画八卦，明君臣、民物、阴阳、兵象以代结绳之政，出言惟辞，制器惟象，动作惟变，卜筮惟占。
	
天皇氏归气，我惟代政，惟若古道以立政。皇曰：正天时，因地利，惟厚于民。民惟邦本，食惟民天；农不正，食不丰；民不正，业不专。惟民有数，惟食有节，惟农有教，林林生人，无乱政典。政典曰：君正一道，二三凶；臣正一德，有常吉；时正惟四，乱时不植；气正惟和，气乱作疠；官正惟百，民正惟四；色正惟五，惟质惟良；病正四百四，药正三百六十五，过数乃乱，而昏而毒。
	
道正常，过政反僻；刑正平，过政反私；禄正满，过政反侈；礼正度，过政反僭；乐正和，过政反流；治正简，过政反乱；丧正哀，过政反游；干戈正乱，过政反危；市肆正货，过政反邪；讥禁正非，过政失用。皇曰：嗟尔有官有业，乃子乃父，乃兄乃弟，咸若我辞，一归于正。皇曰：君相信任惟正，相君俌位惟忠，相官统治惟公，官相代位惟勤，民官抚爱惟仁，官民事上惟业。父无不义，厥子惟孝；兄无不友，厥弟惟恭。夫不游，妻不淫；师不怠，教不失。刑者、形也，形尔身；道者、导也，导尔志；礼者、制也，制尔情；乐者、和也，和尔声；政者、正也，正其事。