越绝卷第十一
　　越绝外传记宝剑第十三昔者，越王句践有宝剑五，闻于天下。客有能相剑者，名薛烛。王召而问之，曰：「吾有宝剑五，请以示之。」薛烛对曰：「愚理不足以言，大王请，不得已。」乃召掌者，王使取毫曹。薛烛对曰：「毫曹，非宝剑也。夫宝剑，五色并见，莫能相胜。毫曹已擅名矣，非宝剑也。」王曰：「取巨阙。」薛烛曰：「非宝剑也。宝剑者，金锡和铜而不离。今巨阙已离矣，非宝剑也。」王曰：「然巨阙初成之时，吾坐于露坛之上，宫人有四驾白鹿而过者，车奔鹿惊，吾引剑而指之，四驾上飞扬，不知其绝也。穿铜釜，绝铁
