卷三
　　◎酆保解第二十一

　　维二十三祀，庚子朔，九州之侯，咸格于周，王在酆，昧爽，立于少庭。王告周公旦曰：“呜唿，诸侯咸格来庆，辛苦役周，吾何保守，何用行？”

　　旦拜手稽首曰：“商无无道，弃德刑范，欺侮群臣，辛苦百姓，忍辱诸侯，莫大之纲，福其亡，亡人惟庸。王其祀德纯礼，明允无二，卑位柔色，金声以合之。”

　　王乃命三公九卿及百姓之人，曰：“恭敬齐洁，咸格而祀于上帝。”商馈始于王，因飨诸侯。重礼生存吏，出送于郊，树昏于崇，内备五祥、六卫、七厉、十败、四葛，外用四蠹、五落、六冗、七恶。

　　五祥：一君选择，二官得度，三务不舍，四不行赂，五察民困。六卫：一明仁怀恕，二明照设谋，三明戒摄勇，四明才摄士，五明德摄官，六明命摄政。七厉，一翼勤厉务，二动正厉民，三静兆厉武，四翼艺厉物，五翼言厉复，六翼敬厉众，七翼厉道。十败：一佞人败朴，二谄言毁积，三阴资自举，四女货速祸，五比党不拣，六佞说鬻狱，七神龟败卜，八宾祭推谷，九忿言自辱，十异姓乱族。四葛：一葛其农时不移，二费其土虑不化，三正赏罚、狱无矜奇，四葛其戎谋，族乃不罚。

　　四蠹：一美好怪奇以治之，三淫言流说以服之，三群巧仍兴以力之，四神巫灵宠以惑之。五落：一示吾贞以移其名，二微降霜雪以取松柏，三信蟜萌莫能安宅，四厚其祷巫，其谋乃获，五流德飘枉，以明其恶。六容：一游言，二行商工，三军旅之庸，四外风之所扬，五困失而亡，作事应时，时乃丧，六厚使以往来其所藏。七恶：一以物角兵，二令美其前而厚其伤，三闲于大国，安得吉凶，四交其所亲，静之以物，则以流其身，五率诸侯以朝贤人，而己犹不往，六令之有求遂以生尤，七见亲所亲，勿与深谋，命友人疑。”

　　旦拜曰：“呜唿，王孙其尊天下，适无见过，过适无好，自益以明而迹。呜唿，敬哉！视无祥、六卫、七厉、十败、四葛，不修国乃不固，务周四蠹、五落、六容、七恶，不使不允，不率不缓，反以自薄。呜唿，深念之哉！重维之哉！不深乃权不重，从权乃微，不从乃溃，溃不可复，戒后人其用汝谋。”

　　王曰：“允哉！”

　　◎大开解第二十二

　　维王二月，既生魄，王在酆，立于少庭，兆墓九开，开厥后人。八儆、王戒。八儆：一□旦于开，二躬修九过，三族修九禁，四无竞维义，五习用九教，六□用守备，七足用九利，八宁用怀□。五戒：一祗用谋宗，二经内戒工，三无远亲戚，四雕无薄□，五祷无忧玉，及为人尽不足。王拜儆无后人，谋竞不可以藏，戒后人其用汝谋，维宿不悉，日不足。

　　◎小开解第二十三

　　维三十有五祀，王念曰：“□所□，正月丙子，拜望食无时，汝开后嗣，谋曰：呜唿，于来，后之人，余闻在昔，曰明明非常维德，曰为明食无时。汝夜何修非躬，何慎非言，何择非德。呜唿，敬之哉。汝恭闻不命，贾粥不雠，谋念之哉。不索祸招，无曰不免不庸不茂不次，人灾不谋，迷弃非人。　　“朕闻用人不以谋说，说恶謟言，色不知适，适不知谋，谋泄，汝躬不允。呜唿，敬之哉，后之人。朕闻曰：谋有共軵如乃而舍人之好。佚而无穷、贵而不傲、富而不骄、两而不争、闻而不遥、遥而不绝、穷而不匮者，鲜矣。汝辩斯何乡非翼，维有其枳，枳亡重大，害小不堪柯引，维德之用，用皆在国，谋大，鲜无害。

　　“呜唿！汝何敬非时，何择非德，德枳维大人，大人枳维公，公枳维卿，卿枳维大夫，大夫枳维士。登登皇皇，君枳维国，国枳维都，都枳维邑，邑枳维家，家枳维于无疆。动有三极，用有九因，因有四戚、五私。极：明与与，有畏劝，汝何畏非义，何畏非世，何劝非乐，谋获三极，无疆动获。九因：无限务用三德，顺攻奸□，言彼翼翼，在意，仞时德。春育素草肃疏数满，夏育长美，柯华务水潦，秋初艺不节落，冬大刘，倍信，何谋本□，时岁至天视。　　“呜唿，汝何监非时，何务非德，何兴非因，何用非极。维周于民，人谋竞，不可以后戒，后戒宿，不悉日，不足。”

　　◎文儆解第二十四

　　维文王告梦，惧后嗣之无保，庚辰诏太子发曰：“汝敬之哉！民物多变，民何乡非利，利维生痛，痛维生乐，乐维生礼，礼维生义，义维生仁。呜唿，敬之哉！民之适败，上察下遂信，何乡非私，私维生抗，抗维生夺，夺维生乱，乱维生亡，亡维生死。呜唿，敬之哉！汝慎守勿失，以诏有司，夙夜勿忘，若民之向引。汝何慎非遂，遂时不远，非本非标，非微非煇壤非壤，不高水，非水不流。呜唿，敬之哉！倍本者藁。汝何葆非监，不维一保监顺时，维周于民之适，败无有时，盍后戒，后戒谋，念勿择。”斋

　　◎文传解第二十五

　　文王受命之九年，时维暮春，在鄗召太子发曰：“呜唿！我身老矣，吾语汝。我所保与我所守，传之子孙。吾厚德而广惠，忠信而志爱，人君之行。不为骄侈，不为泰靡，不淫于美，括柱茅茨，为民爱费。山林非时，不升斤斧，以成草木之长，川泽非时，不入网罟，以成鱼鳖之长。不鹿弭不卵，以成鸟兽之长，畋渔以时，童不夭胎，马不驰骛，土不失宜。土可犯材，可蓄润湿，不谷树之竹苇莞蒲，砾石不可谷，树之葛木，以为絺绤，以为材用。

　　“故凡土地之间者，胜任裁之，并为民利。是鱼鳖归其泉，鸟归其林，孤寡辛苦，咸赖其生，以遂其材。工匠以为其器，百物以平其利，商贾以通其货。工不失其务，农不失其时，是谓和德。土多民少，非其土也。土少人多，非其人也。是故土多发政，以漕四方，四方流之。土少安帑，而外其务方输。《夏箴》曰：中不容利，民乃外次。《开望》曰：土广无守，可袭伐；土狭无食，可围竭。二祸之来，不称之灾。天有四殃，水旱饥荒，其至无时，非务积聚，何以备之。《夏箴》曰：小人无兼年之食，遇天饥，妻子非其有也。大夫无兼年之食，遇天饥，臣妾舆马非其有也。戒之哉！弗思弗行，至无日矣。

　　“不明开塞禁舍者，其如天下何。各修其学而尊其名，圣人制之。故诸横生尽以养从，从生尽以养一丈夫。无杀夭胎，无伐不成材，无堕四时。如此者十年，有十年之积者王；有五年之积者霸，无一年之积者亡。生十杀一者，物十重，生一杀十者，物顿空。十重者王，顿空者亡。

　　“兵强胜人，人强胜天，能制其有者，则能制人之有。令行禁止，王始。出一曰神明，出二曰分光，出三曰无适异，出四曰无适与。无适与者亡。”

　　◎柔武解第二十六

　　维王元祀一月，既生魄，王召周公旦曰：“呜唿，维在王考之绪功，维周禁五戎，五戎不禁，厥民乃淫。一曰土观幸时，政匮不疑；二曰狱雠刑蔽，奸吏济贷；三曰声乐□□，饰女灭德；四曰维势是辅，维祷是怙；五曰盘游安居，枝叶维落。五者不距，自生戎旅。

　　“故必以德为本，以义为术，以信为动，以成为新，以决为计，以节为胜。务在审时，纪纲为序，和均□里以匡辛苦。见寇□戚，靡适无□。胜国若化，不动金鼓，善战不斗。故曰柔武，四方无拂，奄有天下。”

　　◎大开武解第二十七

　　维王一祀二月，王在酆，密命。访于周公旦，曰：“呜唿！余夙夜维商，密不显，谁知。告岁之有秋。今余不获其落，若何？”周公曰：“兹在德，敬在周，其维天命，王其敬命。远戚无十，和无再失，维明德无佚。佚不可还，维文考恪勤，战战何敬，何好何恶，时不敬，殆哉！”

　　王拜曰：“允哉！余闻国有四戚、五和、七失、九因、十淫。非不敬，不知。今而言维格，余非废善以自塞，维明戒是祗。”

　　周公拜曰：“兹顺天，天降寤于程，程降因于商。商今生葛，葛右有周。维王其明用老和之言，言孰敢不格。四戚：一内同外，二外婚姻，三官同师，四哀同劳。五和：一有天维国，二有地维义，三同好维乐，四同恶维哀，五远方不争。七失：一离在废，二废在祗，三比在门，四谄在内，五私在外，六私在公，七公不违。九因：一神有不飨，二德有不守，三才有不官，四事有不均，五两有必争，六富有别，七贪有匮，八好有遂，九敌有胜。十淫：一淫政破国，动不时，民不保；二淫好破义，言不协，民乃不和；三淫乐破德，德不纯，民乃失常；四淫动破丑，丑不足，民乃不让；五淫中破礼，礼不同，民乃不协；六淫采破服，服不度，民乃不顺；七淫文破典，典不式教，民乃不类；八淫权破故，故不法，官民乃无法；九淫贷破职，百官令不承；十淫巧破用，用不足，百意不成。呜唿，十淫不违，危哉！今商维兹，其唯第兹命不承，殆哉！若人之有政令，废令无赦。乃废天之命，讫文考之功绪，忍民之苦，不祥。若农之服田务耕而不耨，维草其宅，既秋而不获，维禽其飨之，人而获饥，云谁哀之。”　　王拜曰：“格乃言。呜唿，夙夜战战，何畏非道，何恶非是。不敬，殆哉！”

　　◎小开武解第二十八　　维王二祀一月，既生魄，王召周公旦曰：“呜唿，余夙夜忌商，不知道极，敬听以勤天命。”

　　周公拜手稽首曰：“在我文考，顺明三极，躬是四察，循用五行，戒视七顺，顺道九纪。三极既明，五行乃常，四祭既是，七顺乃辨，明势天道，九纪咸当，顺德以谋，罔惟不行。三极：一维天九星，二维地九州，三维人四左。四察，一目察维极，二耳察维声，三口察维言，四心察维念。五行：一黑位水，二赤位火，三苍位木，四白位金，五黄位土。七顺：一顺天得时，二顺地得助，三顺年得和，四顺利财足，五顺得助明，六顺仁无失，七顺道有功。九纪：一辰以纪日，二宿以纪月，三日以纪德，四月以纪刑，五春以纪生，六夏以纪长，七秋以纪杀，八冬以纪藏，九岁以纪终。时候天视，可监时，时不失以知吉凶。”

　　“王拜曰：“允哉！余闻在昔，训典中规，非使罔有恪言，日正余不足。”

　　◎宝典解第二十九　　维王三祀二月丙辰朔，王在鄗，召周公旦曰：“呜唿，敬哉！朕闻曰：何修非躬，躬有四位、九德。何择非人，人有十奸。何一本谋，谋有十散，不圉我哉。何慎非言，言有三信，信以生宝，宝以贵物，物周为器。美好宝物无常，维其所贵信，无不行。行之以神，振之以宝，顺之以事，明众以备，改□以庸，庶格怀患。　　“四位，一曰定，二曰正，三曰静，四曰敬，敬位丕哉，静乃时非，正位不废，定得安宅。九德：一孝子畏哉，乃不乱谋；二悌，悌乃知序，序乃伦，伦不腾上，上乃不崩；三慈惠知长幼，知长幼，乐养老；四忠恕，是谓四仪。风言大极，意定不移；五中正，是谓权断，补损知选；六恭逊，是谓容德，以法从权，安上无慝；七宽弘，是谓宽宇准德以义，乐获顺嘏；八温直，是谓明德，喜怒不隙，主人乃服；九兼符，是谓明刑，惠而能忍，尊天大经。九德广备，次世有声。十奸：一穷□干静，二酒行干理，三辩惠干知，四移洁干清，五死勇干武，六展允干信，七比誉干让，八阿众干名，九专愚干果，事愎孤干贞。十散：一废□□，□□行乃泄；□□□□，□□□□；三浅薄闲瞒，其谋乃获；四说咷轻意，乃伤营立；五行恕而不愿，弗忧其图；六极言不度，其谋乃费；七以亲为疏，其谋乃虚；八新私虑适，百事乃僻；九愚而自信，不知所守；十不释太约，见利忘亲。三信：一春生夏长无私，民乃不迷；二秋落冬杀有常，政乃盛行；三人治百物，物德其德，是谓信极。而其余也，信既极矣，嗜欲□在，在不知义，欲在美好，有义，是谓生宝。”

　　周公拜手稽首兴曰：“臣既能生宝，恐未有子孙其败。既能生宝，未能生仁，恐无后亲王宝生之，恐失王会，道维其废。”

　　王拜曰：“格而厣。维说余劝之以安位，教之广，用宝而乱，亦非我咎，上设荣禄，不患莫仁。仁以爱禄，允维典程，既得其禄，又增其名，上下咸劝，孰不竞仁。维子孙之谋，宝以为常。”

　　◎酆谋解第三十

　　维王三祀，王在酆，谋言告闻。望着可周公旦曰：“呜唿，商其咸辜，维日望谋建功，言多信，今如其何？”周公曰：“时至矣，乃兴师循故。初用三同：一戚取同，二任用能，三矢无声。三让：一近市，二贱粥，三施资。三虞：一边不侵内，二道不驱牧，三郊不留人。”

　　王曰：“呜唿，允从三，三无咈，基征可因。与周同爱，爱微无疾，疾取不取，疾至致备。又祷不德，不德不成，害不在小，终维实大，悔后乃无。帝命不謟，应时作谋，不敏殆哉。”

　　周公曰：“言斯允格，谁从己出，出而不允，乃灾；往而不往，乃弱。士卒咸若，周一心。”　　◎寤儆解第三十一

　　维四月朔，王告儆，召周公旦曰：“呜唿，谋泄哉！今朕寤，有商惊予。欲与无□，则欲攻无庸，以王不足，戒乃不兴，忧其深矣。”

　　周公曰：“天下不虞周，惊义务不王，王其敬命，奉若稽古维王。克明三德维则，戚和远人维庸，攻王祷，赦有罪，怀庶有兹封福。监戒善败，护守勿失，无虎傅翼，将飞入邑，择人而食。不骄不吝，时乃无敌。”　　王拜曰：“允哉！余闻曰：维乃予谋，谋时用臧，不泄不竭，维天而已。余维与汝监旧之葆，咸祗曰：戒戒维宿。”

　　◎武顺解第三十二

　　天道尚左，日月西移；地道尚右，水道东流。人道尚中，耳目役心。心有四佐，不和曰废。地有五行，不通曰恶。天有四时，不时曰凶。天道曰祥，地道曰义，人道曰礼。知祥则寿，知义则立，知礼则行。礼义顺祥曰吉。吉礼左还，顺天以利本。武礼右还，顺地以利兵。将居中军，顺人以利阵。人有中，曰参，无中曰两，两争曰弱，参和曰强。男生而成三，女生而成两。五以成室，室成以生民，民生以度。左右手各握五，左右足各履五，曰四枝，元首曰末。五五二十五，曰元卒。

　　一卒居前曰开，一卒居后曰敦。左右一卒曰闾，四卒成卫曰伯。三伯一长曰佐，三佐一长曰右。三右一长曰正，三正一长曰卿。三卿一长曰辟。辟必明，卿必仁，正必知，右必和，伯必勤，卒必力。辟不明，无以虑官；卿不仁，无以集众；伯不勤，无以行令；卒不力，无以承训。

　　均卒力，貌而无比，不则不顺。均伯勤，劳而无携，携则不和。均佐肃静而无留，留则无成。均右和恭而无羞，羞则不兴。辟必文圣如度。元忠尚让，亲均惠下，集固介德。危言不干德，曰正。正及神人曰极世，世能极曰帝。

　　◎武穆解第三十三

　　曰若稽古，曰昭天之道，熙地之载，揆民之任，夷德之用。总之以咸，殷，等之以□禁，成之以□和，咸康于民，卿格维时，监于列辟。敬惟三事，永有休哉。三事：一倡德，三和乱，三终齐。德有七伦，乱有五遂，齐有五备。五备：一同往路以揆远迩，三明要丑友德以众尔庸，三明辟章远以肃民教，四明义倡尔众教之以服，五要全文德、不畏强宠。五遂：一道其通以决其雍，二绝□无赦不疑，三挫锐无赦不危，四闲兵无用不害，五复尊离群不敌。七伦：一毁城寡守不路，三通道不战，三小国不凶不伐，四正维昌静不疑，五睦忍宁于百姓，六禁害求济民，七一德训民，民乃章。钦哉！钦哉，余夙夜求之无射。
