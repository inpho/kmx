卷十
　　◎武纪解第六十八

　　币帛之间，有巧言令色，事不成。车甲之间，有巧言令色，事不捷。克□事而有武色，必失其德。临权而疑，必离其灾。□□不捷，智不可□，□于不足，并于不几，则始而施，几而弗免，无功。

　　国有三守，卑辞重币以服之，弱国之守也；伐服不祥，伐战危，伐险难，故善反而者不伐三守。伐国有六时、五动、四顺，间其疏薄其疑，推其危扶其弱，乘其衰，暴其约，此谓六时。扶之而不让，振之而不动，是之而不服，暴之而不革，威之而不恐，未可伐也，此谓五动。立之害，毁之利，克之易，并之能，以时伐之，此谓四顺。立之不害，毁之不利，唯克之易，并之不能，可伐也。立之害，毁之未利，克之难，并之不能，可动也。静以待众，力不与争，权弗果据，德不肆国，若是，而可毁也。地荒而不振，得衰而氏与，无苦而危矣，求之以其道，□□无不得，为之以其事，而时无不成。有利备无患，事时至而不迎，大禄乃迁。延之不道，行事乃困，不作小□，动大殃。

　　谋有不足者三：仁废，则文谋不足；勇废，武谋不足；备废，则事谋不足。国有本有干，有权有伦。质有枢体，土地本也，人民干也，敌国侔交权也。政教顺，成伦质也。君臣和，□枢体也。土地未削，人民未散，国权未倾，伦质未移，虽有昏乱之君，国未亡也。国有几失，居之不可阻，体之小也。不果邻家，难复饰也。封疆侵凌，难复振也。服国从失，难复扶也。大国之无养，小国之畏事，不可以本权，失□家之交，不可以枉绳。失邻家之交，不据直以约，不亏体以阴，不可虞而夺也，不可策而服也，不可亲而侵也，不可摩而测也，不可求而循也。

　　施度于体，不虑费事；利于国，不计劳。失德丧服于邻家，则不顾难矣。交体侵凌，则不顾权矣。封疆不时得其所，无为养民矣。合同不得其位，无畏患矣。百姓屈急，无藏蓄矣。挤社稷、失宗庙、离坟墓、困鬼神、残宗族，无为爱死矣。卑辞而不听，□财而无枝，计战而□足，近告而无顾，告过而不悔，请服而不得，然后绝好于闭门，循险近，说外援以天命，无为是定亡矣。

　　凡有事君民，守社稷宗庙，而先衰亡者，皆失礼也。大事不法，弗可作；法而不时，弗可行；说而失礼，弗可长；得礼而无备，弗可成；举物不备，而欲□大功于天下者，未之有也。势不求周流，举而不几其成，亡。薄其事而求厚其功，亡。内无文，道外无武，迹往不复，来者有悔，而求合者，亡。不难不费，而致大功，古今未有。

　　据名而不辱，应行而不困，唯礼；得之而无逆，复之而无咎，唯敬；成事而不难，序功而不费，唯时；劳而有成，费而不亡，唯当；施而不拂，成而有权，久之而能□，唯义。不知所取之量，不知所施之度，不知动静之时，不知吉凶之事，不知困达之谋，疑此五者，未可以动大事。恃名不久，恃功不立，虚愿不至，妄为不祥。太上敬而服，其次欲而得，其次夺而得，其次争而克，其下动而上资其力。凡建国君民，内事文而和。外事武而义，其形慎而杀，其政直而公，本之以礼，动之以时，正之以度，师之以法，成之以仁。此之道也。

　　◎铨法解第六十九

　　有三不远，有三不近，有三不畜。敬谋、祗德、亲同，三不远也。听谗自乱、听谀自欺，近憝自恶，三不近也。有如忠言竭，亲以为信；有如同好，以谋易寇；有如同恶，合计掬虑，虑泄事败；是谓好害，三不畜也。

　　◎器服解第七十

　　明器因外，有三疲二用。器服：数犊四棓禁丰一《角豪》天韦独食器甒迤膏侯屑侯乐铋枼参冠一竿，皆素。独二丸弇焚菜脍五，昔纁里桃枝素独蒲箪席，皆素。斧独巾玄缋緌缟冠、素纰、玄冠、组武、缨象、□□、瑱絺、绅带、象玦、朱极、韦素，独簟、籥捍、次车、羔冒、□纯、载枉线丧勤焚缨一给器，因名有三：几玄菌纁里桃枝独蒲席，皆素，布独巾，玄象玄纯。

　　◎周书序　　昔在文王，商纣并立，困于虐政，将弘道以弼无道，作《度训》。殷人作，教民不知极，将明道极，以移其俗，作《命训》。纣作淫乱，民散无性习常，文王惠和，化服之，作《常训》。上失其道，民散无纪，西伯修仁，明耻示教，作《文酌》。上失其道，民失其业，□□凶年，作《籴匡》。文王立，西距昆夷，北备猃狁，谋武以昭威怀，作《武称》。武以禁暴，文以绥德，大圣允兼，作《允文》。武有七德，□王作《大武》、《大明武》、《小明武》三篇。穆王遭大荒，谋救患分灾，作《大匡》。□□□□□□□□□□□□□□□□□□□□□□□□□□□□作《九开》。文王唯庶邦之多难，论典以匡谬，作《刘法》。文王卿士谂发教禁戒，作《文开》。维美公命于文王，修身观天以谋商难，作《保开》。文王训乎武王以繁害之戒，作《八繁》。文王在酆，命周公谋商难，作《酆保》。文启谋乎后嗣，以修身敬戒，作《大开》、《小开》二篇。文王有疾，告武王以没之多变，作《文儆》。文王告武王以序德之行，作《文传》。文王既没，武王嗣位，告周公禁五戎，作《柔武》。武王忌商，周公勤天下，作《大小开武》二篇。武王评周公，维道以为宝，作《宝典》。商谋启平周，周人将兴师以承之，作《酆谋》。武王将起师伐商，寤有商儆，作《寤儆》。周将伐商，顺天革命，申喻武义，以训乎民，作《武顺》、《武穆》二篇。武王将行大事乎商郊，乃明德□众，作《和寤》、《武寤》二篇。武王率六州之兵，车三百五十乘，以灭殷，作《克殷》。武王既克商，建三监以救其民，为之训范，□□□□□□□□□作《大聚》。□□□□□□□□□□□武王既释箕子囚，俾民辟宁之以王，作《箕子》。武王秉天下，论德施□，而□位以官，作《考德》。武王命商王之诸侯绥定厥邦，申义告之，作《商誓》。武王平商，维定保天室，规拟伊洛，作《度邑》。武王有疾，□□□□□□□□□□命周公辅小子，告以正要，作《五权》。武王既没，成王元年，周公忌商之孽，训敬命，作《成开》。周公既诛三监，乃谁武王之志，建都伊洛，作《作洛》。周公会群臣于闳门，以辅主之格言，作《皇门》。周公陈武王之言及，以赞己言，戒乎成王，作《大戒》。周公正三统之义，作《周月》，辩二十四气之应，以明天时，作《时训》。周公制十二月赋政之法，作《月令》。周公肇制文王之谥义，以垂于后，作《谥法》。周公将致政成王，朝诸侯于明堂，作《明堂》。成王近即政，因尝麦以语众臣，而求助，作《尝麦》。周公为太师，告成王以五则，作《本典》。成王访周公以民事，周公陈六征以观察之，作《官人》。周石板嘲弄宁，八方会同，各以其职来献，欲垂法厥后，作《王会》。周公云殁，王制将衰，穆王因祭祖不豫，询某守位，作《祭公》。穆王思保位惟难，恐贻世羞，欲自警悟，作《史记》。王化虽弛，天命方永，四夷八蛮，攸尊王政，作《职方》。芮伯稽古，作《训纳》。王于善暨，执政小臣咸省厥躬，作《芮良夫》。晋侯尚力，侵我王略，叔向闻储幼而果贤，□复王位，作《太王晋》。王者德以饰躬，用为所佩，作《王佩》。夏多罪，汤将放之，征前事以戒后王也，作《殷祝》。民非后罔义，后非民罔与，为邦慎政在微，作《周祝》。武以靖乱，非直不克，作《武纪》。积习生常，不可不慎，作《铨法》。车服制度，明不苟逾，作《器服》。周道于是乎大备。
