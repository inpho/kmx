卷九
　　◎芮良夫解第六十三　　芮伯若曰：“予小臣良夫，稽道谋告，天子惟民父母，致厥道，无远不服，无道，左右臣妾乃违。民归于德，德则民戴，否则民雠。兹言允效与前不远。商纣不道，夏桀之虐肆无有家。呜唿，惟尔天子嗣文武业，惟尔执政小子同先王之臣昏行□顾道，王不若，专利作威，佐乱进祸，民将弗堪。治乱信乎，其行惟王，暨而执政小子攸闻。古人求多闻以监戒，不闻是惟弗知。除民害不惟民害，害民乃非后，惟其雠。后作类，后弗类，民不知后，惟其怨。民至亿兆，后一而已，寡不敌众，后其危哉。　　“呜唿！□□□如之。今尔执政小子，惟以贪谀为事，不勤德以备难。下民胥怨，财力单竭，手足靡措，弗堪上，不其乱而。以予小臣良夫，观天下有土之君，厥德不远，罔有代德。时为王之患，其惟国人。呜唿！惟尔执政朋友小子其惟洗尔心、改尔行，克忧往愆，以保尔居。尔乃聩祸玩[C102]，遂弗悛，余未知王之所定，矧乃□□。惟祸发于人之攸忽，于人之攸轻，□不存焉。变之攸伏。尔执政小子不图善，偷生苟安，爵以贿成，贤智箝口，小人鼓舌，逃害要利，并得厥求，唯曰哀哉。

　　“我闻曰，以言取人，人饰其言；以行取人，人竭其行。饰言无庸，竭行有成。惟尔小子，饰言事王，黡蕃有徒。王貌受之，终弗获用，面相诬蒙，及尔颠覆。尔自谓有余，予谓尔弗足。敬思以德，备乃祸难。难至而悔，悔将安及，无曰予为惟尔之祸也。”

　　◎太子晋解第六十四　　晋平公使叔誉于周，见太子晋而与之言。五称而三穷，逡巡而退，其言不遂。归告公曰：“太子晋行年十五，而臣弗能与言。君请归，声就复与田，若不反，及有天下，将以为诛。”平公将归之，师旷不可曰：“请使瞑臣往与之言，若能幪予，反而复之。”

　　师旷见太子，称曰：“吾闻王子之语，高于泰山，夜寝不寐，昼居不安，不远长道，而求一言。”　　王子应之曰：“吾闻太师将来，甚喜。热又惧吾年臣少，见子而慎，尽忘吾其度。”

　　师旷曰：“吾闻王子，古之君子，甚成不骄，自晋始如周，行不知劳。”

　　王子应之曰：“声之君子，其行至慎，委积施关，道路无限，百姓悦之，相将而远，远人来欢，视道如咫。”

　　师旷告善，又称曰：“古之君子，其行可则，由舜而下，其孰有广德？”

　　王子应之曰：“如舜者天，舜居其所以利天下，奉翼远人，皆得己仁，此之谓天。如禹者，圣劳而不居，以利天下，好取不好与，必度其正，是谓之圣。如文王者，其大道仁，其小道惠。三分天下而有其二，敬人无方，服事于商，既有其众，而返失其身，此之谓仁。如武王者义，杀一人而以利天下，异姓同姓各得其所，是之谓仪。”

　　师旷告善。又称曰：“宣辨名命，异姓恶之。王侯君公，何以为尊，何以为上？”

　　王子应之曰：“人生而重丈夫，谓之胄子；胄子成人能治上官，谓之士；士率众时作，谓之曰伯；伯能移善于众，与百姓同，谓之公；公能树名生物，与天道俱，谓之侯，侯能成群，谓之君。君有广德，分任诸侯而敦信，曰予一人；善至于四海，曰天子，达于四荒曰天王。四荒至，莫有怨訾，乃登为帝。”

　　师旷罄然。又称曰：“温恭敦敏，方德不改，闻物□□，下学以起，尚登帝臣，乃参天子，自古谁？”

　　王子应之曰：“穆穆虞舜，明明赫赫，立义治律，万物皆作，分均天财，万物熙熙，非舜而谁能？”

　　师旷东躅其足，曰：“善哉，善哉！”王子曰：“太师何举足骤？”师旷曰：“天寒足跔，是以数也。”

　　王子曰：“请入坐。”遂敷席注瑟。师旷歌无射，曰：“国诚宁矣，远人来观，修义经矣，好乐无荒。”乃注瑟于王子，王子歌峤曰：“何自南极，至于北极，绝境越国，弗愁道远。”

　　师旷蹶然起，曰：“瞑臣请归。”王子赐之乘车四马，曰：“太师亦善御之。”师旷对曰：“御吾未之学也。”王子曰：“汝不为夫《诗》，《诗》云：‘马之刚矣，辔之柔矣，马亦不刚，辔亦不柔，志气镳镳，取予不疑。’以是御之。”师旷对曰：“瞑臣无见，为人辩也，唯耳之恃，而耳又寡闻而易穷。王子，汝将为天下宗乎？”

　　王子曰：“太师何汝戏我乎？自太昊以下，至于尧舜禹，未有一姓而再有天下者，夫大当时而不伐，天何可得？吾闻汝知人年之长短，告吾。”

　　师旷对曰：“汝声清汗，汝色赤白，火色不寿。”

　　王子曰：“然。吾后三年，将上宾于帝所，汝慎无言，殃将及汝。”　　师旷归，未及三年，告死者至。

　　◎王佩解第六十五

　　王者所佩在德，德在利民，民在顺上。合为在因时，应事则易成。谋成在周，长有功在力多。昌大在自克，不过在数惩。不困在豫慎，见祸在未形。除害在能断，安民在知过，用兵在知时，胜大患在合人心。殃毒在信疑，孽子在听内，化行在知和，施舍在平心。不幸在不闻其过，福在受谏，基在爱民，固在亲贤。祸福在所密，利害在所近，存亡在所用，离合在出命。尊在慎，威安在恭己，危亡在不知时。见善而怠，时至而疑，亡正处邪，弗能居此，得失之方也，不可不察。　　◎殷祝解第六十六　　汤将放桀于中野，士民闻汤在野，皆委货扶老携幼奔，国中虚。桀请汤曰：“国所以为国者，以有家；家所以为家者，以有人也。今国无家无人矣，君有人，请致国君之有也。”

　　汤曰：“否。昔大帝作道，明教士民。今君王灭道残政，士民惑矣，吾为王明之。”士民复致于桀，曰：“以薄之居，济民之贱，何必君更？”桀与其属五百人南徙千里，止于不齐，民往奔汤于中野。桀复请汤，言：“君之有也。”汤曰：“否。无为君王明之，士民复重请之。”桀与其属五百人徙于鲁，鲁士民复奔汤。

　　桀又曰：“国君之有也，吾则外。人有言，彼以吾道是邪，我将为之。”汤曰：“此君王之士也，君王之民也，委之何？”汤不能止桀。汤曰：“欲从者，从君。”桀与其属五百人去居南巢。

　　汤放桀，而复薄三千诸侯大会，汤退，，再拜，从诸侯之位。汤曰：“此太子位，有道者可以处之，天下非一家之有也，有道者之有也。故天下者，唯有道者理之，唯有道者纪之，唯有道者宜久处之。”

　　汤以此让，三千诸侯莫敢即位，然后汤即天子之位。与诸侯誓曰：“阴胜阳即谓之变，而天弗施。雌胜雄即谓之乱，而人弗行。”故诸侯之治，政在诸侯之大夫，治与从。　　◎周祝解第六十七

　　曰：维哉其时，告汝□□道，恐为深灾，欢哉，民乎，朕则生汝，朕则刑汝。朕则经汝，朕则亡汝，朕则寿汝，朕则名汝。故曰：文之美而以身剥，自谓智也者，故不足。角之美，杀其牛，荣华之言，后有茅。凡彼济者，必不怠。观彼圣人，必趣时。石有玉伤其山，万民之患在□言及。时之行也，勤以徙，辟召道者，福为祸。时之从也，勤以行，不知道者以福亡。故曰：费豕必烹，甘泉必竭，直木必伐。

　　地出物而圣人是时，鸡鸣而人为时，观彼万物，且何为求？故他有时，人以为正；地出利，而民是争。人出谋，圣人是经，陈五刑，民乃敬。教之以礼，民不争，被之以刑，民始听。因其能，民乃静。故狐有牙而不敢以噬，豲有蚤而不敢以撅。势居小者，不能为大。特欲正中，不贪其害。凡势道者，不可以不大。故木之伐也，而木为斧贼，难之起，自近者。二人同术，谁昭谁暝；二虎同穴，谁死谁生。故虎之勐也，而陷于获；人之智也，而陷于诈。曰之美也，解其柯；柯之美也，离其枝；枝之美也，拔其本。俨矢将至，不可以无盾。

　　故泽有兽而焚其草木，大威将至，不可为巧。焚其草木则无种，大威将至，不可以为勇。故天之生也，固有度；国家之患，离之以故。地之生也，国有植，国家之患，离之以谋。故时之还也，无私貌；日之出也，无私照。时之行也，顺至无逆。为天下者，用大略。火之燀也，固定上。为天下者，用牧。水之流也，固走下。不善，故有桴。故福之起也，恶别之；祸之起也，恶别之。　　故平国若之何？须国覆国事国孤国屠，皆若之何？故日之中也，仄月之望也。食威之失也，阴食阳。善为国者，使之有行。是彼万物，必有常。国君而无道，以微亡。故天为盖，地为轸。善用道者，终无尽。地为轸，天为盖，善用道者，终无害。天地之间，有沧热，善用道者，终不竭。陈彼五行，必有胜，天之所覆，尽可称。故万物之所生也，性于从；万物之所反也，性于同。故恶姑幽，恶姑明，恶姑阴阳，恶姑短长，恶姑刚柔。　　故海之大也，而鱼何为可得？山之深也，虎豹貔貅何为可服？人智之邃也，奚何为可测？跂动哕息，而奚为可牧？玉石之坚也，奚可刻？阴阳之号也，孰使之？牝牡之合也，孰交之？君子不察，福不来。故忌而不得，是生事；故欲而不得，是生诈。欲伐而不得，深斧柯；欲鸟而不得，生网罗；欲彼天下，是生为。维彼幽心，是生包；维彼大心，是生雄；维彼忌心，是生胜。

　　故天为高，地为下，察汝躬，奚为喜怒。天为古，地为久，察彼万物，名于始。左名左，右名右。视彼万物，数为纪。纪之行也，利而无方，行而无止，以观人情。利有等维，彼大道成而弗改，用彼大道知其极，加诸事，则万物服。用其则必有群，加诸物则为之君，举其修则有理，加诸物则为天子。
