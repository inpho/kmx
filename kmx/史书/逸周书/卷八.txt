卷八
　　◎祭公解第六十

　　王若曰：“祖祭公，予小子虔虔在位，昊天疾威，予多时溥愆。我闻祖不豫，有加予，维敬省不吊，田降疾病，予畏天威，公其告予懿德。”

　　祭公拜手稽首曰：“天子，谋复疾，维不瘳，朕身尚在兹，朕魄在于天。昭王之所勖宅天命。”　　王曰：“呜唿，公，朕皇祖文王、烈祖武王，度下国，作陈周，维皇皇上帝，度其心，置之明德。付俾于四方，用应受天命，敷文在下。我亦维有若文祖周公，暨列祖召公，兹申予小子，追学于文武之蔑。用克龛绍成康之业，以将天命，用夷居之大商之众。我亦维有若祖祭公之执，和周国，保憹王家。”

　　王曰：“公称丕显之德，以予小子扬文武大勋，弘成康昭考之烈。”

　　王曰：“公无困我哉，俾百僚，乃心率辅弼予一人。”

　　祭公拜，稽首曰：“允乃诏，毕桓于黎民般。”

　　公曰：“天子谋父，疾维维不瘳，敢告天子皇天，改大殷之命，。维文王受之，维武王大克之，咸茂厥功。维天贞文王之董用威，亦尚宽壮，厥心康受憹之式用休。亦先王茂绥厥心敬恭承之，维武王申大肆命戡厥敌。”

　　公曰：“天子自三公上下辟于文武。文武之子孙，大开方封于下土。天之所锡，武王使，疆土丕维周之基。丕维后稷之受命，是永宅之。维我后嗣旁建宗子，丕维周之始并。呜唿，天子三公监于夏商之既败，丕则无遗后难，至于万亿年，守序终之。既毕丕，乃有利宗，丕维文王由之。”

　　公曰：“呜唿，天子，我不则寅哉，寅哉。汝无以戾反罪，疾丧时二王大功。汝无以嬖御固庄后。汝无以小谋败大作，汝无以嬖御士疾大夫卿士，汝无以家相乱王室而莫恤其外。尚皆以时中憹万国。呜唿，三公，汝念哉！汝无泯泯芬芬，厚颜忍丑，时维大不吊哉。昔在先王，我亦维丕，以我辟险于难，不失于正，我亦以免没我世。呜唿，三公！予维不起，朕疾。汝其皇敬哉！兹皆保之。”

　　曰：“康子之攸保勖教诲之，世祀无绝，不，我周有常刑。”　　王拜手稽首党言。

　　◎史记解第六十一

　　维正月王在成周，昧爽，召三公、左史戎夫，曰：“今夕朕寤，遂事惊予。”乃取遂事之要戒，俾戎夫主之，朔望以闻。

　　信不行、义不立，则哲士凌君政，禁而生乱，皮氏以亡。　　谄谀日近，方正日远，则邪人专国政。禁而生乱，华氏以亡。好货财珍怪，则邪人进，邪人进，则贤良日蔽而远。赏罚无位，随财而行，夏后失以亡。

　　严兵而不□者，其臣慑；其臣慑，则不敢忠；不敢忠，则民不亲其吏。刑始于亲，远者寒心，殷商以亡。

　　乐专于君者，权专于臣，权专于臣则刑专于民。君娱于乐，臣争于权，民尽于刑，有虞氏以亡。

　　奉孤以专命者，谋主比畏其威，而疑其前事。挟德而责是，日疏位均而争，平林以亡。　　大臣有锢职哗诛者，危。昔者，质沙三卿，朝而无礼，君怒而久据之，哗而弗加。哗卿谋变，质沙以亡。　　外内相间，下挠其民，民无所附，三苗以亡。

　　弱小在强大之间，存亡将由之，则无天命矣。不知命者死。有夏之方兴也，扈失弱而不恭，身死国亡。

　　嬖子两重者亡。昔者，义渠氏有两子异母，皆重。君疾大臣，分党而争，义渠以亡。

　　功大不赏者危。昔平州之臣，功大而不赏，谗臣日贵，功臣日怒而生变，平州之君以走出。

　　召远不亲者，危。昔有林失召离戎之君而朝之，至而不礼，留而弗亲，离戎逃而去之，林失诛之，天下叛林氏。

　　昔者曲集之君，伐智而专事强力，而不信其臣，忠良皆伏。愉州氏伐之，君孤而无使，曲集以亡。

　　昔者有巢氏，有乱臣而贵任之，以国假之，以权擅国而主断，君已而夺之，臣怒而生变，有巢以亡。

　　斧小不胜柯者，亡。昔有会阝君啬俭，减爵损禄，群臣卑让，上下不临，后□小弱禁罚不行，重氏伐之，会阝君以亡。

　　久空重位者危。昔有共工，自贤，自以无臣，久空大官，下官交乱，民无所附，唐氏伐之，共工以亡。

　　犯难争权，疑者死。昔有林氏，上衡氏争权，林氏再战而胜，上衡氏伪义，弗克，俱身死国亡。

　　知能均而不亲，并重事君者危。昔有南氏，有二臣，贵宠，力钧势底，竞进争权，下争朋党，君弗能禁，南氏以分。

　　昔有果氏，好以新易故，故者疾怨，新故不和，内争朋党，阴事外权，有果氏以亡。　　爵重禄轻，比□不成者亡。昔有毕程氏，损顺增爵，群臣貌匮，比而戾民，毕程氏以亡。好变故易常者，亡。昔阳氏之君，自伐而好变，事无故业，官无定位，民运于下，阳氏以亡。　　业形而愎者，危。昔谷平之君，愎类无亲，破国弗克，业形用国，外内相援，谷平以亡。

　　武不止者，亡。昔坂泉氏用兵无已，诛战不休，并兼无亲，文无所立，智士寒心，徙居至于独鹿，诸侯畔之，坂泉以亡。

　　狠而无亲者，亡。昔者县宗之君，狠而无听，执事不从，宗职者疑，发大事，群臣解体，国无立功，县宗以亡。

　　昔者玄都贤鬼道，废人事天，谋臣不用，龟策是从，神巫用国，哲士在外，玄都以亡。　　文武不行者，亡。昔者西夏性仁非兵，城郭不修，武士无位，惠而好赏，屈而无以赏，唐氏伐之，城郭不守，武士不用，西夏以亡。美女破国。昔者绩阳强力四征，重丘遗之美女，绩阳之君悦之，荧惑不治，大臣争权，远近不相听，国分为二。

　　宫室破国。昔者有洛氏宫室无常，池囿大，工功日进，以后更前，民不得休，农失其时，饥馑无食，成商伐之，有洛以亡。”　　◎职方解第六十二

　　职方氏掌天下之图，辩其邦国、都鄙、四夷、八蛮、七闽、九貉、五戎、六狄之人民，与其财用九谷六畜之数，周知其利害，乃辩九州之国，使同贯利。　　东南曰扬州，其山镇曰会稽，其泽薮曰具区，其川三江，其浸五湖，其利金锡竹箭，其民二男五女，其畜宜鸡狗鸟兽，其谷宜稻。

　　正南曰荆州，其山镇曰衡山，其泽薮曰云梦，其川江汉，其浸颍湛，其利丹银齿革，其民一男二女，其畜宜鸟兽，其谷宜稻。

　　河南曰豫州，其山镇曰华山，其泽薮曰圃田，其川荧雒，其浸陂溠，其利林漆丝枲，其民二男三女，其畜宜六扰，其谷宜五种。　　正东曰青州，其山镇曰沂山，其泽薮曰望诸，其川淮泗，其浸沂沭，其利蒲鱼，其年二男三女，其畜宜鸡犬，其谷宜稻麦。　　河东曰兖州，其山镇曰岱山，其泽薮曰大野，其川河，其浸庐潍，其利蒲鱼，其民二男三女，其畜宜六扰，其谷宜四种。

　　正西曰雍州，其山镇曰岳山，其泽薮曰强蒲，其川泾汭，其浸渭洛，其利玉石，其民三男二女，其畜宜牛马，其谷宜黍稷。

　　东北曰幽州，其山镇曰医无闾，其泽薮曰貕养，其川河，其浸菑时，其利鱼盐，其民一男三女，其畜宜四扰，其谷宜三种。

　　河内曰冀州，其山镇曰化验山，其泽薮曰扬纡，其川漳，其浸汾露，其利松柏，其民五男三女，其畜宜牛羊，其谷宜黍稷。

　　正北曰并州，其山镇曰恆山，其泽薮曰昭余祁，其川虖池，呕夷，其浸涞易，其利布帛，其民二男三女，其畜宜五扰，其谷宜五种。

　　乃辩九服之国，方千里曰王圻，其外方五百里为侯服，又其外方五百里为甸服，又其外方五百传统为甸服，又其外方五百里我男服，又其外方五百里为采服，又其外方五百里为卫服，又其外方五百里为蛮服，又其外方五百里为夷服，又其外方五百里为镇服，又其外方五百里为籓服。

　　凡国公侯伯子男，以周知天下。凡邦国大小相维，王设其牧，制其职，各以其所能，制其贡，各以其所有。王将巡狩，则戒于四方，曰各修平乃守，考乃职事，无敢不敬戒，国有大刑。及王者之所行道，率其属而巡戒命，王殷国亦如之。
