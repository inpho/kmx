卷四
　　◎和寤解第三十四

　　王乃出图商，至于鲜原，召邵公奭、毕公高。王曰：“呜唿，敬之哉！无竞惟人，人允忠；惟事惟敬，小人难保，后降惠于民，民罔不格，惟风行贿，贿无成事。绵绵不绝，蔓蔓若何，豪末不掇，将成斧柯。”

　　王乃厉翼于尹氏八士，唯固允让，德降为则，振于四方，行有令问，成和不逆，加用祷巫，神人允顺。

　　◎武寤解第三十五　　王赫奋烈，八方咸发，高城若地，商庶若化。约期于牧，案用师旅，商不足灭，分祷上下。王食无疆，王不食言，庶赦定宗。太师三公，咸作有绩，神无不飨。王克配天，合于四海，惟乃永宁。

　　◎克殷解第三十六

　　周车三百五十乘，陈于牧野，帝辛从。武王使尚父与伯夫致师。王既誓，以虎贲、戎车驰商师，商师大崩。商纣奔

　　武王乃手太白以麾诸侯，诸侯毕拜。遂揖之。商庶百姓咸俟于郊。群宾佥进曰：“上天降休。”再拜稽首。武王答拜，先入适王所，乃克射之，三发而后，下车，而击之以轻吕，斩之以黄钺。折，县诸太白。乃适二女之所，既缢，王又射之三发，乃右击之以轻吕，斩之以玄钺，县诸小白。乃出场于厥军。　　及期，百夫荷素质之旗于王前，叔振奏拜假。又陈常车，周公把大钺，召公把小钺，以夹王。泰颠、闳夭，皆执轻吕以奏王，王入即位于社，太卒之左。群臣毕从毛叔郑奉明水，卫叔傅礼。召公奭赞采，师尚父牵牲。尹逸策曰：“殷末孙受德，迷先成汤之明，侮灭神祗不祀，昏暴商邑百姓，其章显闻于昊天上帝。”

　　武王再拜稽首乃出。立王子武庚，命管叔相。乃命召公释箕子之囚，命毕公、卫叔出百姓之囚。乃命南宫忽振鹿台之财、巨桥之粟；乃命南宫百达、史佚迁九鼎三巫；乃命闳夭封比干之基；乃命祖祝崇宾飨，祷之于军。乃班。

　　◎大匡解第三十七

　　惟是有三祀，王在管，管叔自作殷之监，东隅之侯咸受赐于王，王乃旅之，以上东隅。

　　用大匡，顺九则、八宅、六位。宽俭恭敬，夙夜有严。昭质非朴，朴有不明，明执于私，私回不中，中忠于欲，思慧丑诈。昭信非展，展尽不伊，伊言于允，思复丑谮。昭让非背，背党雍德，德让于敬，思贤丑争。昭位非忿，忿非□直，直立于众，思直丑比。昭政非闲，闲非远节，节政于进，思止丑残。昭静非穷，穷居非意，意动于行，思静丑躁。昭洁非为，为穷非涓，涓洁于利，思义丑贪。昭因非疾疾非不贞，贞固于事，思任丑诞。昭明九则，九丑自齐，齐则曰知，悖则死勇。勇如害上，则不登于明堂。明堂所以明道，明道惟法。法人惟重老，重老惟宝。呜唿在昔，文考战战惟时，祗祗汝其。此有夺误夙夜济济，无竞惟人，惟允惟让，不远群正，不迩谗邪。入汝不时，行汝害于士，士惟都人，孝悌子孙。

　　不官则不长，官戒有敬。官□朝道，舍宾祭器，曰八宅。绥比新、故、外、内、贵、贱曰六位。大官作为武，小官承长。大匡封摄，外用和大。中匡用均，劳故礼心。小匡用惠，施舍静众。禁请无愿，顺生分杀，不忘不惮。俾若九则，生敬在国，国咸顺，顺维敬，敬维让，让维礼。辟不及宽，有永假。

　　◎文政解第三十八

　　惟十有三祀，桑在管，管蔡开宗循，禁九慝，昭九行，济九丑，尊九德，止九过，务九胜，倾九戒，固九守，顺九典。

　　九慝：一不类，二不服，三不则，四□务有不功，五外有内通，六幼不观国，七闾不通径，八家不开刑，九大禁不令路径。

　　九行：一仁，二行，三让，四信，五固，六治，七义，八意，九勇。

　　九丑：思勇丑忘，思意丑变，思义丑□，思治丑乱，思固丑专，思信丑奸，思让丑残，思行丑顽，思仁丑会亹。

　　九德：一忠，二慈，三禄，四赏，五民之利，六商工受资，七祗民之死，八无夺农，九足民之财。

　　九过：一视民傲，二听民暴，三远慎而近藐，四法令□乱，五仁善是诛，六不察而好杀，七不念□害行，八□思前后，九偷其身不路而助无渔。　　九胜：一□□□□，二□□□□，三同恶潜某，四同好和因，五师□征恶，六迎旋便路，七明赂施舍，八幼子移成，九迪名书新。

　　九戒：一内有柔成，而示有危倾，三旅有罢置，四乱有立信，五教有康经，六合详毁成，七邑守维人，八饥有兆积，九劳休无期。

　　九守：一仁守以均，二知守以等，三固守以典，四信守维假，五城沟守立，六廉守以名，七戒守以信，八竞守以备，九国守以谋。

　　九典：一祗道以明之，二称贤以赏之，三典师以教之，四四戚以劳之，五位长以遵之，六群长以老之，七群丑以移之，八什长以行之，九戒卒以将之。呜唿，虚为害，无由不通，无虚不败。　　◎大聚解第三十九

　　维武王胜殷，抚国绥民，乃观于殷政，告周公旦曰：“呜唿，殷政总总，若风草有所积，有所虚，和此如何？”

　　周公曰：“闻之文考，来远宾，廉近者，道别其阴阳之利，相土地之宜，水土之便。营邑制命之曰：大聚先诱之以四郊，王亲在之。大夫免列以选，赦刑以宽，复亡解辱削赦□重，皆有数，此谓行风。乃令县鄙商旅曰：能来三室者，与之一室之禄。辟开修道，五里有郊，十里有井，二十里有舍，远旅来至关，人易资，舍有委。市有五均，早暮如一，送行逆来，振乏救穷。老弱疾病，孤子寡独，惟政所先。民有欲畜，发令。

　　“以国为邑，以邑为乡，以乡为闾，祸灾相恤，资丧比服，五户为伍，以首为长，十夫为什，以年为长。合闾立教，以威为长，合族同亲，以敬为长。饮食相约，兴弹相庸，耦耕□耘，男女有婚，坟墓相连，民乃有亲。六畜有群，室屋既完，民乃归之。

　　“乡立巫医，具百药，以备疾灾，畜五味，以备百草。立勤人以职孤，立正长以顺幼，立职丧以恤死，立大葬以正同。立君子以修礼略，立小人以教用兵。立乡射以习容，春和猎耕耘，以习迁行。教芋与树艺，比长立职，与田畴皆通。立祭祀，与岁谷登下厚薄，此之谓德教。

　　“若其凶土陋民，贱食贵货，是不知政。山林薮泽，以因其□工匠，役工以攻其材；商贾趣市，以合其用。外商资贵而来，贵物益贱，五出贵物，以通其器。夫然则关夷市平，财无郁废，商不乏资，百工不失其时，无愚不教，则无穷乏，此谓和德。

　　“若有不言，乃政其凶，陂沟道路，藂苴…，丘坟不可树谷者，树以材木。春发枯藁，夏发叶荣，秋发实蔬，冬发薪蒸。以匡穷困。揖其民力，相更为师。因其土宜，以为民资，则生无乏用，死无传尸。此谓仁德。

　　“旦闻禹之禁，春三月，山林不登斧，以成草木之长；三月遄不入网罟，以成鱼鳖之长。且以并农力执，成男女之功。夫然则有生而不失其宜，万物不失其性，人不失七事，天不失其时，以成万财。既成，放此为人。此谓正德。

　　“泉深而鱼鳖归之，草木茂而鸟兽归之；称贤使能，官有材而士归之；关市平，商贾归之；分地薄敛，农民归之。水性归下，农民归利。王若欲求天下民，社设其利，而民自至，譬之若冬日之阳，夏日之阴，不召而民自来。此谓归德。

　　“五德既明，民乃知常。”

　　武王再拜曰：“呜唿，允哉！天民侧侧，余知其极有宜。”乃召昆吾冶而铭之，藏府而朔之。

　　◎世俘解第四十

　　维四月乙未日，武王成辟，四方通殷，命有国。惟一月丙午，旁生魄，若翼日丁未，王乃步自于周，征伐商王纣。越若来二月既死魄，越五日，甲子朝，至接于商。则咸刘商王纣，执矢恶臣百人。太公望命御方来，丁卯至，告以馘俘。

　　戊辰，王遂御循追祀文王。时日王立政。吕他命伐越、戏、方，壬申荒新至，告以馘俘。侯来命伐，靡集于陈。辛巳，至，告以馘俘。甲申，百唶以虎贲誓命伐卫，告以亳俘。

　　辛亥，荐俘殷王鼎。武王乃翼，矢慓矢宪，告天宗上帝。王不革服，格于庙，秉语治庶国，籥入九终。王烈祖自太王、太伯、王季、虞公、文王、邑考以列升，维告殷罪，籥人造，王秉黄钺，正国伯。壬子，王服衮衣，矢琰格庙，籥人造王，秉黄钺，正邦君。　　癸丑，荐殷俘王士百人。籥人造王矢琰、秉黄钺、执戈王奏庸，大享一终，王拜手，稽首。王定奏庸，大享三终。甲寅，谒戎殷于牧野，王佩赤白畤，籥人奏，武王入，进万献。明明三终。

　　乙卯，籥人奏崇禹生开三终，王定。庚子，陈本命，伐磨百韦，命伐宣方、新荒，命伐蜀。乙巳，陈本命新荒蜀磨，至告禽霍侯、艾侯，俘佚侯，小臣四十有六，禽御八百有三百两，告以馘俘。百谓至，告以禽宣方，禽御三十两，告以馘俘百韦，命伐厉，告以馘俘。武王狩，禽虎二十有二，猫二，糜五千二百三十五，犀十有二，氂七百二十有一熊百五十有一，罴百一十有八，豕三百五十有二，貉十有八，麈十有六，麝五十，糜三十，鹿三千五百有八。武王遂征四方，凡憝国九十有九国，馘磨亿有十万七千七百七十有九，俘人三亿万有二百三十。凡服国六百五十有二。

　　时四月，既旁生魄，越六日，庚戌，武王朝，至燎于周，维予冲子绥文。武王降自车，乃俾史佚繇书于天号。武王乃废于纣矢恶臣人百人，伐右厥甲孝子鼎大师。伐厥四十夫，家君、鼎帅、司徒、司马，初厥于郊号。武王乃夹于南门，用俘，皆施佩衣，衣先馘入。武王在祀，太师负商王纣，县首白畤，乃以先馘入燎于周庙。

　　若翼日辛亥，祀于位，用籥于天位。越五日乙卯，武王乃以庶祀馘于国周庙，翼予冲子，断牛六，断羊二。庶国乃竟，告于周庙，曰：“古朕闻文考修商人典，以斩纣身，告于天于稷。用小牲羊犬豕于百神水土、于誓社。”曰：“惟予冲子，绥文考，至于冲子，用牛于天、于稷，五百有四，用小牲羊豕于百神水土社三千七百有一。”

　　益之商王纣于南郊。时甲子夕，商王纣取天智玉琰五，环身，厚以自焚。凡厥有庶，告焚玉四千。五日，武王乃俾于千人，亲爱之四千庶玉，则销天智玉五，在火中不销。凡天智玉，武王则宝与同。凡武王俘商旧玉有百万。

　　◎箕子解第四十一

　　◎耆德解第四十二
