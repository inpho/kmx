第六卷内篇杂下第六
　　灵公禁妇人为丈夫饰不止晏子请先内勿服第一

　　灵公好妇人而丈夫饰者，国人尽服之，公使吏禁之，曰：「女子而男子饰者，裂其衣，断其带。」裂衣断带相望，而不止。

　　晏子见，公问曰：「寡人使吏禁女子而男子饰，裂断其衣带，相望而不止者何也？」　　晏子对曰：「君使服之于内，而禁之于外，犹悬牛首于门，而卖马肉于内也。公何以不使内勿服，则外莫敢为也。」

　　公曰：「善。」使内勿服，踰月，而国莫之服。

　　齐人好毂击晏子绐以不祥而禁之第二　　齐人甚好毂击，相犯以为乐。禁之不止。晏子患之，迺为新车良马，出与人相犯也，曰：「毂击者不祥，臣其祭祀不顺，居处不敬乎？」下车而弃去之，然后国人乃不为。

　　故曰：「禁之以制，而身不先行，民不能止。故化其心，莫若教也。」

　　景公瞢五丈夫称无辜晏子知其冤第三　　景公畋于梧丘，夜犹早，公姑坐睡，而瞢有五丈夫北面韦庐，称无罪焉。公觉，召晏子而告其所瞢。公曰：「我其尝杀不辜，诛无罪邪？」　　晏子对曰：「昔者先君灵公畋，五丈夫罟而骇兽，故杀之，断其头而葬之。命曰「五丈夫之丘」，此其地邪？」公令人掘而求之，则五头同穴而存焉。公曰：「嘻！」令吏葬之。国人不知其瞢也，曰：「君悯白骨，而况于生者乎，不遗馀力矣，不释馀知矣。」故曰：君子之为善易矣。

　　柏常骞禳枭死将为景公请寿晏子识其妄第四

　　景公为路寝之台，成，而不踊焉。柏常骞曰：「君为台甚急，台成，君何为而不踊焉？」公曰：「然！有枭昔者鸣，声无不为也，吾恶之甚，是以不踊焉。」　　柏常骞曰：「臣请禳而去。」公曰：「何具？」对曰：「筑新室，为置白茅。」公使为室，成，置白茅焉。柏常骞夜用事。明日，问公曰：「今昔闻鸮声乎？」公曰：「一鸣而不复闻。」使人往视之，鸮当陛，布翌，伏地而死。公曰：「子之道若此其明，亦能益寡人之寿乎？」对曰：「能。」公曰：「能益几何？」对曰：「天子九，诸侯七，大夫五。」公曰：「子亦有征兆之见乎？」对曰：「得寿，地且动。」公喜，令百官趣具骞之所求。柏常骞出，遭晏子于涂，拜马前，骞辞曰：「为禳君鸮而杀之，君谓骞曰：「子之道若此其明也，亦能益寡人寿乎？」骞曰：「能。」今且大祭，为君请寿，故将往，以闻。」晏子曰：「嘻！亦善能为君请寿也。虽然，吾闻之，维以政与德而顺乎神，为可以益寿，今徒祭，可以益寿乎？然则福兆有见乎？」对曰：「得寿，地将动。」

　　晏子曰：「骞！昔吾见维星绝，枢星散，地其动，汝以是乎？」柏常骞俯有闲，仰而对曰：「然。」晏子曰：「为之无益，不为无损也。汝薄敛，毋费民，且无令君知之。」

　　景公成柏寝而师开言室夕晏子辨其所以然第五　　景公新成柏寝之台，使师开鼓琴，师开左抚宫，右弹商，曰：「室夕。」公曰：「何以知之？」

　　师开对曰：「东方之声薄，西方之声扬。」公召大匠曰：「室何为夕？」　　大匠曰：「立室以宫矩为之。」于是召司空曰：「立宫何为夕？」

　　司空曰：「立宫以城矩为之。」明日，晏子朝公，公曰：「先君太公以营丘之封立城，曷为夕？」

　　晏子对曰：「古之立国者，南望南斗，北戴枢星，彼安有朝夕哉！然而以今之夕者，周之建国，国之西方，以尊周也。」公蹙然曰：「古之臣乎！」

　　景公病水瞢与日斗晏子教占瞢者以对第六　　景公病水，卧十数日，夜瞢与二日斗，不胜。晏子朝，公曰：「夕者瞢与二日斗，而寡人不胜，我其死乎？」　　晏子对曰：「请召占瞢者。」出于闺，使人以车迎占瞢者。至，曰：「曷为见召？」　　晏子曰：「夜者，公瞢二日与公斗，不胜。公曰：「寡人死乎？」故请君占瞢，是所为也。」占瞢者曰：「请反具书。」

　　晏子曰：「毋反书。公所病者，阴也，日者，阳也。一阴不胜二阳，故病将已。以是对。」占瞢者入，公曰：「寡人瞢与二日斗而不胜，寡人死乎？」占瞢者对曰：「公之所病，阴也，日者，阳也。一阴不胜二阳，公病将已。」

　　居三日，公病大愈，公且赐占瞢者。占瞢者曰：「此非臣之力，晏子教臣也。」公召晏子，且赐之。晏子曰：「占瞢者以占之言对，故有益也。使臣言之，则不信矣。此占瞢之力也，臣无功焉。」

　　公两赐之，曰：「以晏子不夺人之功，以占瞢者不蔽人之能。」　　景公病疡晏子抚而对之迺知群臣之野第七

　　景公病疽，在背，高子国子请。公曰：「职当抚疡。」高子进而抚疡，公曰：「热乎？」曰：「热。」「热何如？」曰：「如火。」「其色何如？」曰：「如未热李。」「大小何如？」曰：「如豆。」「堕者何如？」曰：「如屦辨。」二子者出，晏子请见。公曰：「寡人有病，不能胜衣冠以出见夫子，夫子其辱视寡人乎？」

　　晏子入，唿宰人具盥，御者具巾，刷手温之，发席傅荐，跪请抚疡。公曰：「其热何如？」曰：「如日。」「其色何如？」曰：「如苍玉。」「大小何如？」曰：「如璧。」「其堕者何如？」曰：「如珪。」晏子出，公曰：「吾不见君子，不知野人之拙也。」

　　晏子使吴吴王命傧者称天子晏子详惑第八

　　晏子使吴，吴王谓行人曰：「吾闻晏婴，盖北方辩于辞，习于礼者也。命摈者「客见则称天子请见。」」

　　明日，晏子有事，行人曰：「天子请见。」晏子蹙。行人又曰：「天子请见。」晏子蹙然。又曰：「天子请见。」晏子蹙然者，曰：「臣受命敝邑之君，将使于吴王之所，以不敏而迷惑，入于天子之朝，问吴王恶乎存？」然后吴王曰：「夫差请见。」见之以诸侯之礼。

　　晏子使楚楚为小门晏子称使狗国者入狗门第九

　　晏子使楚，以晏子短，楚人为小门于大门之侧而延晏子。晏子不入，曰：「使狗国者，从狗门入；今臣使楚，不当从此门入。」傧者更道从大门入，见楚王。王曰：「齐无人耶？」

　　晏子对曰：「临淄三百闾，张袂成阴，挥汗成雨，比肩继踵而在，何为无人？」

　　王曰：「然则子何为使乎？」　　晏子对曰：「齐命使，各有所主，其贤者使使贤王，不肖者使使不肖王。婴最不肖，故直使楚矣。」

　　楚王欲辱晏子指盗者为齐人晏子对以橘第十

　　晏子将至楚，楚闻之，谓左右曰：「晏婴，齐之习辞者也，今方来，吾欲辱之，何以也？」

　　左右对曰：「为其来也，臣请缚一人，过王而行，王曰：「何为者也？」对曰：「齐人也。」王曰：「何坐？」曰：「坐盗。」」

　　晏子至，楚王赐晏子酒，酒酣，吏二缚一人诣王，王曰：「缚者曷为者也？」对曰：「齐人也，坐盗。」

　　王视晏子曰：「齐人固善盗乎？」

　　晏子避席对曰：「婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？」

　　王笑曰：「圣人非所与熙也，寡人反取病焉。」

　　楚王飨晏子进橘置削晏子不剖而食第十一

　　景公使晏子于楚，楚王进橘，置削，晏子不剖而并食之。

　　楚王曰：「当去剖。」晏子对曰：「臣闻之，赐人主之前者，瓜桃不削，橘柚不剖。今者万乘无教令，臣故不敢剖；不然，臣非不知也。」

　　晏子布衣栈车而朝陈桓子侍景公饮酒请浮之第十二

　　景公饮酒，田桓子侍，望见晏子，而复于公曰：「请浮晏子。」公曰：「何故也？」无宇对曰：「晏子衣缁布之衣，麋鹿之裘，栈轸之车，而驾驽马以朝，是隐君之赐也。」公曰：「诺。」

　　晏子坐，酌者奉觞进之，曰：「君命浮子。」

　　晏子曰：「何故也？」田桓子曰：「君赐之卿位以尊其身，宠之百万以富其家，群臣其爵莫尊于子，禄莫重于子。今子衣缁布之衣，麋鹿之裘，栈轸之车，而驾驽马以朝，是则隐君之赐也。故浮子。」　　晏子避席曰：「请饮而后辞乎，其辞而后饮乎？」公曰：「辞然后饮。」

　　晏子曰：「君之赐卿位以尊其身，婴非敢为显受也，为行君令也；宠以百万以富其家，婴非敢为富受也，为通君赐也。臣闻古之贤臣，有受厚赐而不顾其国族，则过之；临事守职，不胜其任，则过之。君之内隶，臣之父兄，若有离散，在于野鄙，此臣之罪也。君之外隶，臣之所职，若有播亡，在于四方，此臣之罪也。兵革之不完，战车之不修，此臣之罪也。若夫弊车驽马以朝，意者非臣之罪乎？且臣以君之赐，父之党无不乘车者，母之党无不足于衣食者，妻之党无冻馁者，国之闲士待臣而后举火者数百家。如此者，为彰君赐乎，为隐君赐乎？」

　　公曰：「善！为我浮无宇也。」　　田无宇请求四方之学士晏子谓君子难得第十三　　田桓子见晏子独立于墙阴，曰：「子何为独立而不忧？何不求四乡之学士可者而与坐？」

　　晏子曰：「共立似君子，出言而非也。婴恶得学士之可者而与之坐？且君子之难得也，若美山然，名山既多矣，松柏既茂矣，望之相相然，尽目力不知厌。而世有所美焉，固欲登彼相相之上，仡仡然不知厌。小人者与此异，若部娄之未登，善，登之无蹊，维有楚棘而已；远望无见也，俛就则伤婴，恶能无独立焉？且人何忧，静处远虑，见岁若月，学问不厌，不知老之将至，安用从酒！」

　　田桓子曰：「何谓从酒？」晏子曰：「无客而饮，谓之从酒。今若子者，昼夜守尊，谓之从酒也。」

　　田无宇胜栾氏高氏欲分其家晏子使致之公第十四

　　栾氏、高氏欲逐田氏、鲍氏，田氏、鲍氏先知而遂攻之。高彊曰：「先得君，田、鲍安往？」遂攻虎门。二家召晏子，晏子无所从也。从者曰：「何为不助田、鲍？」

　　晏子曰：「何善焉，其助之也。」「何为不助栾、高？」曰：「庸愈于彼乎？」门开，公召而入。栾、高不胜而出，田桓子欲分其家，以告晏子。　　晏子曰：「不可！君不能饬法，而群臣专制，乱之本也。今又欲分其家，利其货，是非制也。子必致之公。且婴闻之，廉者，政之本也；让者，德之主也。栾、高不让，以至此祸，可毋慎乎！廉之谓公正，让之谓保德，凡有血气者，皆有争心，怨利生孽，维义可以为长存。且分争者不胜其祸，辞让者不失其福，子必勿取。」

　　桓子曰：「善。」尽致之公，而请老于剧。

　　子尾疑晏子不受庆氏之邑晏子谓足欲则亡第十五

　　庆氏亡，分其邑，与晏子邶殿，其鄙六十，晏子勿受。子尾曰：「富者，人之所欲也，何独弗欲？」

　　晏子对曰：「庆氏之邑足欲，故亡。吾邑不足欲也，益之以邶殿，迺足欲；足欲，亡无日矣。在外不得宰吾一邑，不受邶殿，非恶富也，恐失富也。且夫富，如布帛之有幅焉，为之制度，使无迁也。夫生厚而用利，于是乎正德以幅之，使无黜慢，谓之幅利，利过则为败，吾不敢贪多，所谓幅也。」

　　景公禄晏子平阴与棠邑晏子愿行三言以辞第十六

　　景公禄晏子以平阴与棠邑，反市者十一社。晏子辞曰：「吾君好治宫室，民之力弊矣；又好盘游翫好，以饬女子，民之财竭矣；又好兴师，民之死近矣。弊其力，竭其财，近其死，下之疾其上甚矣！此婴之所为不敢受也。」

　　公曰：「是则可矣。虽然，君子独不欲富与贵乎？」晏子曰：「婴闻为人臣者，（先国后家，）先君后身；安国而度家，宗君而处身，曷为独不欲富与贵也！」

　　公曰：「然则曷以禄夫子？」晏子对曰：「君商渔盐，关市讥而不征；耕者十取一焉；弛刑罚──若死者刑，若刑者罚，若罚者免。若此三言者，婴之禄，君之利也。」公曰：「此三言者，寡人无事焉，请以从夫子。」公既行若三言，使人问大国，大国之君曰：「齐安矣。」使人问小国，小国之君曰：「齐不加我矣。」

　　梁丘据言晏子食肉不足景公割地将封晏子辞第十七

　　晏子相齐，三年，政平民说。梁丘据见晏子中食，而肉不足，以告景公，旦日，割地将封晏子，晏子辞不受。曰：「富而不骄者，未尝闻之。贫而不恨者，婴是也。所以贫而不恨者，以善为师也。今封，易婴之师，师已轻，封已重矣，请辞。」

　　景公以晏子食不足致千金而晏子固不受第十八

　　晏子方食，景公使使者至。分食食之，使者不饱，晏子亦不饱。使者反，言之公。

　　公曰：「嘻！晏子之家，若是其贫也。寡人不知，是寡人之过也。」使吏致千金与市租，请以奉宾客。晏子辞，三致之，终再拜而辞曰：「婴之家不贫。以君之赐，泽覆三族，延及交游，以振百姓，君之赐也厚矣！婴之家不贫也。婴闻之，夫厚取之君，而施之民，是臣代君君民也，忠臣不为也。厚取之君，而不施于民，是为筐箧之藏也，仁人不为也。进取于君，退得罪于士，身死而财迁于它人，是为宰藏也，智者不为也。夫十总之布，一豆之食，足于中免矣。」

　　景公谓晏子曰：「昔吾先君桓公，以书社五百封管仲，不辞而受，子辞之何也？」

　　晏子曰：「婴闻之，圣人千虑，必有一失；愚人千虑，必有一得。意者管仲之失，而婴之得者耶？故再拜而不敢受命。」

　　景公以晏子衣食弊薄使田无宇致封邑晏子辞第十九

　　晏子相齐，衣十升之布，脱粟之食，五卯、苔菜而已。左右以告公，公为之封邑，使田无宇致台与无盐。晏子对曰：「昔吾先君太公受之营丘，为地五百里，为世国长，自太公至于公之身，有数十公矣。苟能说其君以取邑，不至公之身，趣齐搏以求升土，不得容足而寓焉。婴闻之，臣有德益禄，无德退禄，恶有不肖父为不肖子为封邑以败其君之政者乎？」遂不受。　　田桓子疑晏子何以辞邑晏子答以君子之事也第二十

　　景公赐晏子邑，晏子辞。田桓子谓晏子曰：「君欢然与子邑，必不受以恨君，何也？」晏子对曰：「婴闻之，节受于上者，宠长于君；俭居处者，名广于外。夫长宠广名，君子之事也。婴独庸能已乎？」　　景公欲更晏子宅晏子辞以近市得求讽公省刑第二十一

　　景公欲更晏子之宅，曰：「子之宅近市湫隘，嚣尘不可以居，请更诸爽垲者。」

　　晏子辞曰：「君之先臣容焉，臣不足以嗣之，于臣侈矣。且小人近市，朝夕得所求，小人之利也。敢烦里旅！」

　　公笑曰：「子近市，识贵贱乎？」

　　对曰：「既窃利之，敢不识乎！」

　　公曰：「何贵何贱？」是时也，公繁于刑，有鬻踊者。故对曰：「踊贵而屦贱。」公愀然改容。公为是省于刑。君子曰：「仁人之言，其利博哉！晏子一言，而齐侯省刑。诗曰：「君子如祉，乱庶遄已。」其是之谓乎。」

　　景公毁晏子邻以益其宅晏子因陈桓子以辞第二十二

　　晏子使晋，景公更其宅，反则成矣。既拜，迺毁之，而为里室，皆如其旧，则使宅人反之。且「谚曰：「非宅是卜，维邻是卜。」二三子先卜邻矣。违卜不祥。君子不犯非礼，小人不犯不祥，古之制也。吾敢违诸乎？」卒复其旧宅。公弗许。因陈桓子以请，迺许之。　　景公欲为晏子筑室于宫内晏子称是以远之而辞第二十三

　　景公谓晏子曰：「寡人欲朝夕见，为夫子筑室于闺内可乎？」晏子对曰：「臣闻之，隐而显，近而结，维至贤耳。如臣者，饰其容止，以待承令，犹恐罪戾也，今君近之，是远之也，请辞。」

　　景公以晏子妻老且恶欲内爱女晏子再拜以辞第二十四

　　景公有爱女，请嫁于晏子，公迺往燕晏子之家，饮酒，酣，公见其妻曰：「此子之内子耶？」

　　晏子对曰：「然，是也。」

　　公曰：「嘻！亦老且恶矣。寡人有女少且姣，请以满夫子之宫。」

　　晏子违席而对曰：「乃此则老且恶，婴与之居故矣，故及其少且姣也。且人固以壮託乎老，姣託乎恶，彼尝託，而婴受之矣。君虽有赐，可以使婴倍其託乎？」再拜而辞。

　　景公以晏子乘弊车驽马使梁丘据遗之三返不受第二十五

　　晏子朝，乘弊车，驾驽马。景公见之曰：「嘻！夫子之禄寡耶？何乘不任之甚也？」

　　晏子对曰：「赖君之赐，得以寿三族，及国游士，皆得生焉。臣得煖衣饱食，弊车驽马，以奉其身，于臣足矣。」

　　晏子出，公使梁丘据遗之辂车乘马，三返不受。公不说，趣召晏子。晏子至，公曰：「夫子不受，寡人亦不乘。」

　　晏子对曰：「君使臣临百官之吏，臣节其衣服饮食之养，以先国之民；然犹恐其侈靡而不顾其行也。今辂车乘马，君乘之上，而臣亦乘之下，民之无义，侈其衣服饮食而不顾其行者，臣无以禁之。」遂让不受。

　　景公睹晏子之食菲薄而嗟其贫晏子称其参士之食第二十六

　　晏子相景公，食脱粟之食，炙三弋、五卯、苔菜耳矣。公闻之，往燕焉，睹晏子之食也。公曰：「嘻！夫子之家如此其贫乎！而寡人不知，寡人之罪也。」

　　晏子对曰：「以世之不足也，免粟之食饱，士之一乞也；炙三弋，士之二乞也；五卯，士之三乞也。婴无倍人之行，而有参士之食，君之赐厚矣！婴之家不贫。」再拜而谢。

　　梁丘据自患不及晏子晏子勉据以常为常行第二十七

　　梁丘据谓晏子曰：「吾至死不及夫子矣！」

　　晏子曰：「婴闻之，为者常成，行者常至。婴非有异于人也，常为而不置，常行而不休者，故难及也。」

　　晏子老辞邑景公不许致车一乘而后止第二十八

　　晏子相景公，老，辞邑。公曰：「自吾先君定公至今，用世多矣，齐大夫未有老辞邑者矣。今夫子独辞之，是毁国之故，弃寡人也。不可！」　　晏子对曰：「婴闻古之事君者，称身而食；德厚而受禄，德薄则辞禄。德厚受禄，所以明上也；德薄辞禄，可以洁下也。婴老薄无能，而厚受禄，是掩上之明，污下之行，不可。」

　　公不许，曰：「昔吾先君桓公，有管仲恤劳齐国，身老，赏之以三归，泽及子孙。今夫子亦相寡人，欲为夫子三归，泽至子孙，岂不可哉？」

　　对曰：「昔者管子事桓公，桓公义高诸侯，德备百姓。今婴事君也，国仅齐于诸侯，怨积乎百姓，婴之罪多矣，而君欲赏之，岂以其不肖父为不肖子厚受赏以伤国民义哉？且夫德薄而禄厚，智惛而家富，是彰污而逆教也，不可。」公不许。晏子出。异日朝，得闲而入邑，致车一乘而后止。　　晏子病将死妻问所欲言云毋变尔俗第二十九

　　晏子病，将死，其妻曰：「夫子无欲言乎？」子曰：「吾恐死而俗变，谨视尔家，毋变尔俗也。」

　　晏子病将死凿楹纳书命子壮示之第三十

　　晏子病，将死，凿楹纳书焉，谓其妻曰：「楹语也，子壮而示之。」及壮，发书之言曰：「布帛不可穷，穷不可饰；牛马不可穷，穷不可服；士不可穷，穷不可任；国不可穷，穷不可窃也。」
