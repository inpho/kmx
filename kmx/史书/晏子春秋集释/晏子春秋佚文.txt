晏子春秋佚文
　　天子以下至士皆祭以首时。

　　桉：此条礼记王制孔疏引晏子春秋。

　　允矣君子，直言是务。

　　桉：此条王应麟诗攷引晏子春秋。丁晏补注本「允」作「乐」，今本书挩引此诗，未知王氏所据何本。

　　寡妇树兰，生而不芳；继子得食，肥而不泽。

　　桉：此为太平御览八百四十九所引，蒙上所引「晏子曰」，「食脱粟之饭」章、「相齐三年」章，标「又曰」二字，今本书挩此四句。又见淮南子缪称训，惟「寡妇」作「男子」，「生」字作「美」。◎则虞桉：「树兰」句又见文心凋龙情采篇。

　　余家素贫，昼则苦于作劳，夜则甘于疲寝，三时之际，书皆生尘。

　　桉：此条御览三十七引晏子春秋，然不类晏子语。

　　治天下若委裘，用贤委裘之实，桓公听管仲，而赵襄听王登，此之谓委裘然。

　　桉：此条文选任昉为萧扬州荐士表李注引为晏子，又申之云：「委裘，谓用贤也。」今书无此文，「晏」字疑误。

　　为代于足脩为市死者又脩为也。

　　桉：此为原本书钞四十五所引，蒙上所引「晏子曰籍重而狱多」二句，标「又曰」二字，今本无此文。书钞所引亦脱讹不可晓。　　君之所以尊者令，令不行，是无君也，故明君慎令。

　　桉：此条御览六百三十八引晏子；书钞四十五、类聚五十四均引为申子。

　　夫爵益高者意益下，官益大者心益小，禄益厚者施益博。

　　桉：此为艺文类聚二十三所引，蒙上条所引「晏子曰居必择邻」三句，标「又曰」二字，御览四百五十九直为晏子，末有「也」字。然此乃楚相孙叔敖语，见韩诗外传七、荀子尧问篇、淮南道应训。

　　人之将疾，必先不甘粱肉之味；国之将亡，必先恶忠臣之语。　　桉：此为类聚二十三所引，蒙上所引「晏子曰居必择邻」，标「又曰」二字，御览四百五十九同，今此语亦见文子微明篇。◎则虞桉：记纂渊海六十六引同，惟「忠臣」作「忠直」。

　　其文好者身必剥，其角美者身见煞；甘泉必竭，直木必伐。

　　桉：此为类聚二十三所引，亦蒙上条所引「晏子曰居必择邻」，标「又曰」二字，御览四百五十九改标「文子」。今此语见文子符言篇，或类聚误引。

　　宁戚欲干齐桓公，困穷饭牛于北门之外，桓公诏夜门避任车，戚乃击辕而歌，桓公悯而异之，今后车载之。

　　桉：此为北堂书钞一百四十一所引，称「晏子春秋」，今本无此文。惟吕氏春秋举难篇亦述此事，或「晏子」乃「吕氏」之讹。

　　齐侯自颊谷归，谓晏子曰：「寡人获罪于鲁君，如之何？」晏子曰：「君子谢过以质，小人谢过以文，齐尝侵鲁四邑，请皆归之。」

　　桉：此为公羊定十年传何休解诂文。疏云：「皆晏子春秋及家语、孔子世家之文。」是本书亦记归鲁邑事，其与解诂同异若何，今不可攷，姑录解诂文于此。

　　齐侯送晏子于雪宫。

　　桉：此为元和郡县图志河南道六临淄县所引，其文云：「雪宫，在县东北六里，晏子春秋所谓「齐侯送晏子于雪宫」也。今本书无此文，窃疑图志所引即孟子梁惠王下齐宣王见孟子事，因彼章亦述晏子语，遂误识其文属之本书，当订正。

　　人不衣裋褐，不食糟糠。饮食不美，面目颜色，不足视也，是以食必粱肉。　　桉：此为原本书钞一百四十三所引，称为「晏子」，今本书无此文。此见墨子非乐上篇，陈禹谟本改「晏」为「墨」，孔校亦云：「「晏子」盖沿上文误入。」是也。

　　以上刘师培辑，则虞校。　　管夷吾曰：「吾既告子养生矣，送死奈何？」晏平仲曰：「送死略矣，将何以告焉。」　　管夷吾曰：「吾固欲闻之。」平仲曰：「既死，岂在我哉？焚之亦可，沉之亦可，之亦可，露之亦可，衣薪而弃诸沟壑亦可，文绣裳而纳诸石椁亦可，唯所遇焉。　　则虞桉：见列子杨朱篇，意林二引列子迳称「晏子曰」。讥晏子者每以薄葬短丧为诟病，今晏子春秋无其文列子引晏子者二：一即此；其二力命篇引牛山之对。

　　四海之云凑，千里之雨至。

　　则虞桉：见记纂渊海卷二引。

　　师旷识爨薪，易牙别淄渑。　　则虞桉：见记纂渊海卷六十一引。　　以上则虞补辑。
