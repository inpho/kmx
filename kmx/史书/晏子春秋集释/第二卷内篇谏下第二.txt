第二卷内篇谏下第二
　　景公借重而狱多欲託晏子晏子谏第一

　　景公借重而狱多，拘者满圄，怨者满朝。晏子谏，公不听。公谓晏子曰：「夫狱，国之重官也，愿託之夫子。」

　　晏子对曰：「君将使婴饬其功乎？则婴有壹妄能书，足以治之矣。君将使婴饬其意乎？夫民无欲残其家室之生，以奉暴上之僻者，则君使吏比而焚之而已矣。」景公不说，曰：「饬其功则使壹妄，饬其意则比焚，如是，夫子无所谓能治国乎？」　　晏子曰：「婴闻与君异。今夫胡貉戎狄之蓄狗也，多者十有馀，寡者五六，然不相害伤。今束鸡豚妄投之，其折骨决皮，可立得也。且夫上正其治，下审其论，则贵贱不相踰越。今君举千锺爵禄，而妄投之于左右，左右争之，甚于胡狗，而公不知也。寸之管无当，天下不能足之以粟。今齐国丈夫耕，女子织，夜以接日，不足以奉上，而君侧皆凋文刻镂之观。此无当之管也，而君终不知。五尺童子，操寸之烟，天下不能足以薪。今君之左右，皆操烟之徒，而君终不知。钟鼓成肆，干戚成舞，虽禹不能禁民之观。且夫饰民之欲，而严其听，禁其心，圣人所难也，而况夺其财而饥之，劳其力而疲之，常致其苦而严听其狱，痛诛其罪，非婴所知也。」

　　景公欲杀犯所爱之槐者晏子谏第二

　　景公有所爱槐，令吏谨守之，植木县之，下令曰：「犯槐者刑，伤之者死。」有不闻令，醉而犯之者，公闻之曰：「是先犯我令。」使吏拘之，且加罪焉。其女子往辞晏子之家，託曰：「负廓之民贱妾，请有道于相国，不胜其欲，愿得充数乎下陈。」晏子闻之，笑曰：「婴其淫于色乎？何为老而见奔？虽然，是必有故。」令内之。女子入门，晏子望见之，曰：「怪哉！有深忧。」进而问焉，曰：「所忧何也？」对曰：「君树槐县令，犯之者刑，伤之者死。妾父不仁，不闻令，醉而犯之，吏将加罪焉。妾闻之，明君莅国立政，不损禄，不益刑，又不以私恚害公法，不为禽兽伤人民，不为草木伤禽兽，不为野草伤禾苗。吾君欲以树木之故，杀妾父，孤妾身，此令行于民而法于国矣。虽然，妾闻之，勇士不以众彊凌孤独，明惠之君不拂是以行其所欲，此譬之犹自治鱼鳖者也，去其腥臊者而已。昧墨与人比居庾肆，而教人危坐。今君出令于民，苟可法于国，而善益于后世，则父死亦当矣，妾为之收亦宜矣。甚乎！今之令不然，以树木之故，罪法妾父，妾恐其伤察吏之法，而害明君之义也。邻国闻之，皆谓吾君爱树而贱人，其可乎？愿相国察妾言以裁犯禁者。」

　　晏子曰：「甚矣！吾将为子言之于君。」使人送之归。明日，早朝，而复于公曰：「婴闻之，穷民财力以供嗜欲谓之暴，崇玩好，威严拟乎君谓之逆，刑杀不辜谓之贼。此三者，守国之大殃。今君穷民财力，以羡馁食之具，繁锺鼓之乐，极宫室之观，行暴之大者；崇玩好，县爱槐之令，载过者驰，步过者趋，威严拟乎君，逆之明者也；犯槐者刑，伤槐者死，刑杀不称，贼民之深者。君享国，德行未见于众，而三辟着于国，婴恐其不可以莅国子民也。」

　　公曰：「微大夫教寡人，几有大罪以累社稷，今子大夫教之，社稷之福，寡人受命矣。」

　　晏子出，公令趣罢守槐之役，拔置县之木，废伤槐之法，出犯槐之囚。

　　景公逐得斩竹者囚之晏子谏第三

　　景公树竹，令吏谨守之。公出，过之，有斩竹者焉，公以车逐，得而拘之，将加罪焉。晏子入见，曰：「君亦闻吾先君丁公乎？」公曰：「何如？」晏子曰：「丁公伐曲沃，胜之，止其财，出其民。公日自莅之，有舆死人以出者，公怪之，令吏视之，则其中金与玉焉。吏请杀其人，收其金玉。公曰：「以兵降城，以众图财，不仁。且吾闻之，人君者，宽惠慈众，不身传诛。」令舍之。」公曰：「善！」晏子退，公令出斩竹之囚。　　景公以抟治之兵未成功将杀之晏子谏第四

　　景公令兵抟治，当腊冰月之间而寒，民多冻馁，而功不成。公怒曰：「为我杀兵二人。」晏子曰：「诺。」少间，晏子曰：「昔者先君庄公之伐于晋也，其役杀兵四人，今令而杀兵二人，是师杀之半也。」公曰：「诺！是寡人之过也。」令止之。

　　景公冬起大台之役晏子谏第五

　　晏子使于鲁，比其返也，景公使国人起大台之役，岁寒不已，冻馁之者乡有焉，国人望晏子。　　晏子至，已复事，公延坐，饮酒乐，晏子曰：「君若赐臣，臣请歌之。」歌曰：「庶民之言曰：「冻水洗我，若之何！太上靡散我，若之何！」」歌终，喟然叹而流涕。公就止之曰：「夫子曷为至此？殆为大台之役夫！寡人将速罢之。」晏子再拜。出而不言，遂如大台，执朴鞭其不务者，曰：「吾细人也，皆有盖庐，以避燥溼，君为壹台而不速成，何为？」国人皆曰：「晏子助天为虐。」

　　晏子归，未至，而君出令趣罢役，车驰而人趋。仲尼闻之，喟然叹曰：「古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是耶！」

　　景公为长庲欲美之晏子谏第六

　　景公为长庲，将欲美之，有风雨作，公与晏子入坐饮酒，致堂上之乐。酒酣，晏子作歌曰：「穗乎不得获，秋风至兮殚零落，风雨之拂杀也，太上之靡弊也。」歌终，顾而流涕，张躬而舞。公就晏子而止之曰：「今日夫子为赐而诫于寡人，是寡人之罪。」遂废酒，罢役，不果成长庲。　　景公为邹之长涂晏子谏第七　　景公筑路寝之台，三年未息；又为长庲之役，二年未息；又为邹之长涂。晏子谏曰：「百姓之力勤矣！公不息乎？」公曰：「涂将成矣，请成而息之。」对曰：「明君不屈民财者，不得其利；不穷民力者，不得其乐。昔者楚灵王作顷宫，三年未息也；又为章华之台，五年又不息也；干溪之役，八年，百姓之力不足而自息也。灵王死于干溪，而民不与君归。今君不遵明君之义，而循灵王之迹，婴惧君有暴民之行，而不睹长庲之乐也，不若息之。」公曰：「善！非夫子者，寡人不知得罪于百姓深也。」于是令勿委坏，馀财勿收，斩板而去之。

　　景公春夏游猎兴役晏子谏第八

　　景公春夏游猎，又起大台之役。晏子谏曰：「春夏起役，且游猎，夺民农时，国家空虚，不可。」景公曰：「吾闻相贤者国治，臣忠者主逸。吾年无几矣，欲遂吾所乐，卒吾所好，子其息矣。」晏子曰：「昔文王不敢盘于游田，故国昌而民安。楚灵王不废干溪之役，起章华之台，而民叛之。今君不革，将危社稷，而为诸侯笑。臣闻忠臣不避死，谏不违罪。君不听臣，臣将逝矣。」景公曰：「唯唯，将弛罢之。」未几，朝韦囧解役而归。

　　景公猎休坐地晏子席而谏第九

　　景公猎休，坐地而食，晏子后至，左右灭葭而席。公不说，曰：「寡人不席而坐地，二三子莫席，而子独搴草而坐之，何也？」晏子对曰：「臣闻介冑坐陈不席，狱讼不席，尸坐堂上不席，三者皆忧也。故不敢以忧侍坐。」公曰：「诺。」令人下席曰：「大夫皆席，寡人亦席矣。」　　景公猎逢蛇虎以为不祥晏子谏第十

　　景公出猎，上山见虎，下泽见蛇。归，召晏子而问之曰：「今日寡人出猎，上山则见虎，下泽则见蛇，殆所谓不祥也？」

　　晏子对曰：「国有三不祥，是不与焉。夫有贤而不知，一不祥；知而不用，二不祥；用而不任，三不祥也。所谓不祥，乃若此者。今上山见虎，虎之室也；下泽见蛇，蛇之穴也。如虎之室，如蛇之穴，而见之，曷为不祥也！」

　　景公为台成又欲为钟晏子谏第十一

　　景公为台，台成，又欲为钟。晏子谏曰：「君国者不乐民之哀。君不胜欲，既筑台矣，今复为钟，是重敛于民，民必哀矣。夫敛民之哀，而以为乐，不祥，非所以君国者。」公乃止。

　　景公为泰吕成将以燕飨晏子谏第十二

　　景公为泰吕成，谓晏子曰：「吾欲与夫子燕。」对曰：「未祀先君而以燕，非礼也。」公曰：「何以礼为？」对曰：「夫礼者，民之纪，纪乱则民失，乱纪失民，危道也。」公曰：「善。」乃以祀焉。

　　景公为履而饰以金玉晏子谏第十三

　　景公为履，黄金之綦，饰以银，连以珠，良玉之絇，其长尺，冰月服之，以听朝。

　　晏子朝，公迎之，履重，仅能举足，问曰：「天寒乎？」

　　晏子曰：「君奚问天之寒也？古圣人制衣服也，冬轻而暖，夏轻而凊，今君之履，冰月服之，是重寒也，履重不节，是过任也，失生之情矣。故鲁工不知寒温之节，轻重之量，以害正生，其罪一也；作服不常，以笑诸侯，其罪二也；用财无功，以怨百姓，其罪三也。请拘而使吏度之。」公苦，请释之。

　　晏子曰：「不可。婴闻之，苦身为善者，其赏厚；苦身为非者，其罪重。」公不对。晏子出，令吏拘鲁工，令人送之境，使不得入。公撤履，不复服也。

　　景公欲以圣王之居服而致诸侯晏子谏第十四

　　景公问晏子曰：「吾欲服圣王之服，居圣王之室，如此，则诸侯其至乎？」

　　晏子对曰：「法其节俭则可，法其服，居其室，无益也。三王不同服而王，非以服致诸侯也，诚于爱民，果于行善，天下怀其德而归其义，若其衣服节俭而众说也。夫冠足以修敬，不务其饰；衣足以掩形御寒，不务其美。衣不务于隅眦之削，冠无觚羸之理，身服不杂彩，首服不镂刻。且古者尝有紩衣挛领而王天下者其义好生而恶杀，节上而羡下，天下不朝其服，而共归其义。古者尝有处橧巢窟穴而不恶，予而不取，天下不朝其室，而共归其仁。及三代作服，为益敬也，首服足以修敬，而不重也，身服足以行洁，而不害于动作。服之轻重便于身，用财之费顺于民。其不为橧巢者，以避风也；其不为窟穴者，以避溼也。是故明堂之制，下之润溼，不能及也；上之寒暑，不能入也。土事不文，木事不镂，示民知节也。及其衰也，衣服之侈过足以敬，宫室之美过避润溼，用力甚多，用财甚费，与民为雠。今君欲法圣王之服，不法其制，法其节俭也，则虽未成治，庶其有益也。今君穷台榭之高，极污池之深而不止，务于刻镂之巧，文章之观而不厌，则亦与民而雠矣。若臣之虑，恐国之危，而公不平也。公乃愿致诸侯，不亦难乎！公之言过矣。」　　景公自矜冠裳游处之贵晏子谏第十五

　　景公为西曲潢，其深灭轨，高三仞，横木龙蛇，立木鸟兽。公衣黼黻之衣，素绣之裳，一衣而五綵具焉；带球玉而冠且，被发乱首，南面而立，傲然。晏子见，公曰：「昔仲父之霸何如？」晏子抑首而不对。公又曰：「昔管文仲之霸何如？」晏子对曰：「臣闻之，维翟人与龙蛇比，今君横木龙蛇，立木鸟兽，亦室一就矣，何暇在霸哉！且公伐宫室之美，矜衣服之丽，一衣而五綵具焉，带球玉而乱首被发，亦室一容矣，万乘之君，而壹心于邪，君之魂魄亡矣，以谁与图霸哉？」公下堂就晏子曰：「梁丘据、裔款以室之成告寡人，是以窃袭此服，与据为笑，又使夫子及，寡人请改室易服而敬听命，其可乎？」晏子曰：「夫二子营君以邪，公安得知道哉！且伐木不自其根，则蘖又生也，公何不去二子者，毋使耳目淫焉。」

　　景公为巨冠长衣以听朝晏子谏第十六

　　景公为巨冠长衣以听朝，疾视矜立，日晏不罢。晏子进曰：「圣人之服中，侻而不驵，可以导众，其动作，侻顺而不逆，可以奉生，是以下皆法其服，而民争学其容。今君之服，驵华不可以导众民，疾视矜立，不可以奉生，日晏矣，君不若脱服就燕。」公曰：「寡人受命。」退朝，遂去衣冠、不复服。

　　景公朝居严下不言晏子谏第十七

　　晏子朝，复于景公曰：「朝居严乎？」

　　公曰：「严居朝，则曷害于治国家哉？」

　　晏子对曰：「朝居严则下无言，下无言则上无闻矣。下无言则吾谓之瘖，上无闻则吾谓之聋。聋瘖，非害国家而如何也！且合升斗之微以满仓廪，合疏缕之绨以成帏幕，大山之高，非一石也，累卑然后高，天下者，非用一士之言也，固有受而不用，恶有拒而不受者哉！」　　景公登路寝台不终不悦晏子谏第十八　　景公登路寝之台，不能终，而息乎陛，忿然而作色，不说，曰：「孰为高台，病人之甚也？」　　晏子曰：「君欲节于身而勿高，使人高之而勿罪也。今高，从之以罪，卑亦从以罪，敢问使人如此可乎？古者之为宫室也，足以便生，不以为奢侈也，故节于身，谓于民。及夏之衰也，其王桀背弃德行，为璇室玉门。殷之衰也，其王纣作为顷宫灵台，卑狭者有罪，高大者有赏，是以身及焉。今君高亦有罪，卑亦有罪，甚于夏殷之王；民力殚乏矣，而不免于罪，婴恐国之流失，而公不得享也！」　　公曰：「善！寡人自知诚费财劳民，以为无功，又从而怨之，是寡人之罪也！非夫子之教，岂得守社稷哉！」遂下，再拜，不果登台。

　　景公登路寝台望国而叹晏子谏第十九

　　景公与晏子登寝而望国，公愀然而叹曰：「使后嗣世世有此，岂不可哉！」晏子曰：「臣闻明君必务正其治，以事利民，然后子孙享之。诗云：「武王岂不事，贻厥孙谋，以燕翼子。」今君处佚怠，逆政害民有日矣，而犹出若言，不亦甚乎！」公曰：「然则后世孰将把齐国？」对曰：「服牛死，夫妇哭，非骨肉之亲也，为其利之大也。欲知把齐国者，则其利之者邪？」公曰：「然，何以易？」对曰：「移之以善政。今公之牛马老于栏牢，不胜服也；车蠹于巨户，不胜乘也；衣裘襦裤，朽弊于藏，不胜衣也；醯醢腐，不胜，沽也；酒醴酸不胜饮也；府粟郁而不胜食；又厚借敛于百姓，而不以分馁民。夫藏财而不用，凶也，财苟失守，下其报环至。其次昧财之失守，委而不以分人者，百姓必进自分也。故君人者与其请于人，不如请于己也。」

　　景公路寝台成逢于何愿合葬晏子谏而许第二十

　　景公成路寝之台，逢于何遭丧，遇晏子于途，再拜乎马前。晏子下车挹之，曰：「子何以命婴也？」对曰：「于何之母死，兆在路寝之台牖下，愿请命合骨。」

　　晏子曰：「嘻！难哉！虽然，婴将为子复之，适为不得，子将若何？」对曰：「夫君子则有以，如我者侪小人，吾将左手拥格，右手梱心，立饿枯藁而死，以告四方之士曰：「于何不能葬其母者也。」」

　　晏子曰：「诺。」遂入见公，曰：「有逢于何者，母死，兆在路寝，当如之何？愿请合骨。」公作色不说，曰：「古之及今，子亦尝闻请葬人主之宫者乎？」

　　晏子对曰：「古之人君，其宫室节，不侵生民之居，台榭俭，不残死人之墓，故未尝闻诸请葬人主之宫者也。今君侈为宫室，夺人之居，广为台榭，残人之墓，是生者愁忧，不得安处，死者离易，不得合骨。丰乐侈游，兼傲生死，非人君之行也。遂欲满求，不顾细民，非存之道。且婴闻之，生者不得安，命之曰蓄忧；死者不得葬，命之曰蓄哀。蓄忧者怨，蓄哀者危，君不如许之。」公曰：「诺。」　　晏子出，梁丘据曰：「自昔及今，未尝闻求葬公宫者也，若何许之？」公曰：「削人之居，残人之墓，凌人之丧，而禁其葬，是于生者无施，于死者无礼。诗云：「谷则异室，死则同穴。」吾敢不许乎？」逢于何遂葬其母路寝之牖下，解衰去绖，布衣縢履，元冠茈武，踊而不哭。躄而不拜，已乃涕洟而去。　　景公嬖妾死守之三日不敛晏子谏第二十一

　　景公之嬖妾婴子死，公守之，三日不食，肤着于席不去。左右以复，而君无听焉。

　　晏子入，复曰：「有术客与医俱言曰：「闻婴子病死，愿请治之。」」公喜，遽起，曰：「病犹可为乎？」

　　晏子曰：「客之道也，以为良医也，请尝试之。君请屏，洁沐浴饮食，间病者之宫，彼亦将有鬼神之事焉。」公曰：「诺。」屏而沐浴。晏子令棺人入敛，已敛，而复曰：「医不能治病，已敛矣，不敢不以闻。」公作色不说，曰：「夫子以医命寡人，而不使视，将敛而不以闻，吾之为君，名而已矣。」

　　晏子曰：「君独不知死者之不可以生邪？婴闻之，君正臣从谓之顺，君僻臣从谓之逆。今君不道顺而行僻，从邪者迩，导害者远，谗谀萌通，而贤良废灭，是以谄谀繁于间，邪行交于国也。昔吾先君桓公用管仲而霸，嬖乎竖刁而灭，今君薄于贤人之礼，而厚嬖妾之哀。且古圣王畜私不伤行，敛死不失爱，送死不失哀。行伤则溺己，爱失则伤生，哀失则害性。是故圣王节之也。即毕敛，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，修哀以害性，君之失矣。故诸侯之宾客惭入吾国，本朝之臣惭守其职，崇君之行，不可以导民，从君之欲，不可以持国。且婴闻之，朽而不敛，谓之僇尸，臭而不收，谓之陈胔。反明王之性，行百姓之诽，而内嬖妾于僇胔，此之为不可。」

　　公曰：「寡人不识，请因夫子而为之。」

　　晏子复曰：「国之士大夫，诸侯四邻宾客，皆在外，君其哭而节之。」

　　仲尼闻之曰：「星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！」

　　景公欲厚葬梁丘据晏子谏第二十二

　　梁丘据死，景公召晏子而告之，曰：「据忠且爱我，我欲丰厚其葬，高大其垄。」晏子曰：「敢问据之忠与爱于君者，可得闻乎？」公曰：「吾有喜于玩好，有司未能我具也，则据以其所有共我，是以知其忠也；每有风雨，暮夜求必存，吾是以知其爱也。」　　晏子曰：「婴对，则为罪，不对，则无以事君，敢不对乎！婴闻之，臣专其君，谓之不忠；子专其父，谓之不孝；妻专其夫，谓之嫉。事君之道，导亲于父兄，有礼于群臣，有惠于百姓，有信于诸侯，谓之忠；为子之道，以锺爱其兄弟，施行于诸父，慈惠于众子，诚信于朋友，谓之孝；为妻之道，使其众妾皆得欢忻于其夫，谓之不嫉。今四封之民，皆君之臣也，而维据尽力以爱君，何爱者之少邪？四封之货，皆君之有也，而维据也以其私财忠于君，何忠者之寡邪？据之防塞群臣，拥蔽君，无乃甚乎？」公曰：「善哉！微子，寡人不知据之至于是也。」遂罢为垄之役，废厚葬之命，令有司据法而责，群臣陈过而谏。故官无废法，臣无隐忠，而百姓大说。

　　景公欲以人礼葬走狗晏子谏第二十三

　　景公走狗死，公令外共之棺，内给之祭。晏子闻之，谏。

　　公曰：「亦细物也，特以与左右为笑耳。」　　晏子曰：「君过矣！夫厚借敛不以反民，弃货财而笑左右，傲细民之忧，而崇左右之笑，则国亦无望已。且夫孤老冻馁，而死狗有祭，鳏寡不恤，死狗有棺，行辟若此，百姓闻之，必怨吾君，诸侯闻之，必轻吾国。怨聚于百姓，而权轻于诸侯，而乃以为细物，君其图之。」公曰：「善。」趣庖治狗，以会朝属。

　　景公养勇士三人无君之义晏子谏第二十四

　　公孙接、田开疆、古冶子事景公，以勇力搏虎闻。晏子过而趋，三子者不起。　　晏子入见公曰：「臣闻明君之蓄勇力之士也，上有君臣之义，下有长率之伦，内可以禁暴，外可以威敌，上利其功，下服其勇，故尊其位，重其禄。今君之蓄勇力之士也，上无君臣之义，下无长率之伦，内不以禁暴，外不可威敌，此危国之器也，不若去之。」

　　公曰：「三子者，搏之恐不得，刺之恐不中也。」

　　晏子曰：「此皆力攻勍敌之人也，无长幼之礼。」因请公使人少餽之二桃，曰：「三子何不计功而食桃？」　　公孙接仰天而叹曰：「晏子，智人也！夫使公之计吾功者，不受桃，是无勇也，士众而桃寡，何不计功而食桃矣。接一搏猏而再搏乳虎，若接之功，可以食桃而无与人同矣。」援桃而起。

　　田开疆曰：「吾仗兵而却三军者再，若开疆之功，亦可以食桃，而无与人同矣。」援桃而起。　　古冶子曰：「吾尝从君济于河，鼋衔左骖以入砥柱之流。当是时也，冶少不能游，潜行逆流百步，顺流九里，得鼋而杀之，左操骖尾，右挈鼋头，鹤跃而出。津人皆曰：「河伯也！」若冶视之，则大鼋之首。若冶之功，亦可以食桃而无与人同矣。二子何不反桃！」抽剑而起。

　　公孙接、田开疆曰：「吾勇不子若，功不子逮，取桃不让，是贪也；然而不死，无勇也。」皆反其桃，挈领而死。

　　古冶子曰：「二子死之，冶独生之，不仁；耻人以言，而夸其声，不义；恨乎所行，不死，无勇。虽然，二子同桃而节，冶专其桃而宜。」亦反其桃，挈领而死。

　　使者复曰：「已死矣。」公殓之以服，葬之以士礼焉。

　　景公登射思得勇力士与之图国晏子谏第二十五　　景公登射，晏子修礼而侍。公曰：「选射之礼，寡人厌之矣！吾欲得天下勇士，与之图国。」

　　晏子对曰：「君子无礼，是庶人也；庶人无礼，是禽兽也。夫勇多则弑其君，力多则杀其长，然而不敢者，维礼之谓也。礼者，所以御民也，辔者，所以御马也，无礼而能治国家者，晏未之闻也。」

　　景公曰：「善。」迺饰射更席，以为上客，终日问礼。
