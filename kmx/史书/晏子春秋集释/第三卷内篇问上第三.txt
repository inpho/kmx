第三卷内篇问上第三
　　庄公问威当世服天下时耶晏子对以行也第一

　　庄公问晏子曰：「威当世而服天下，时耶？」

　　晏子对曰：「行也。」　　公曰：「何行？」对曰：「能爱邦内之民者，能服境外之不善；重士民之死力者，能禁暴国之邪逆；听赁贤者，能威诸侯；安仁义而乐利世者，能服天下。不能爱邦内之民者，不能服境外之不善；轻士民之死力者，不能禁暴国之邪逆；愎谏傲贤者之言，不能威诸侯；倍仁义而贪名实者，不能威当世。而服天下者，此其道也已。」

　　而公不用，晏子退而穷处。公任勇力之士，而轻臣仆之死，用兵无休，国罢民害，期年，百姓大乱，而身及崔氏祸。君子曰：「尽忠不豫交，不用不怀禄，其晏子可谓廉矣！」

　　庄公问伐晋晏子对以不可若不济国之福第二　　庄公将伐晋，问于晏子，晏子对曰：「不可。君得合而欲多，养欲而意骄。得合而欲多者危，养欲而意骄者困。今君任勇力之士，以伐明主，若不济，国之福也，不德而有功，忧必及君。」公作色不说。晏子辞不为臣，退而穷处，堂下生蓼藿，门外生荆棘。庄公终任勇力之士，西伐晋，取朝歌，及太行、孟门，兹于兑，期而民散，身灭于崔氏。崔氏之期，逐群公子，及庆氏亡。

　　景公问伐鲁晏子对以不若修政待其乱第三

　　景公举兵欲伐鲁，问于晏子，晏子对曰：「不可。鲁好义而民戴之，好义者安，见戴者和，伯禽之治存焉，故不可攻。攻义者不祥，危安者必困。且婴闻之，伐人者德足以安其国，政足以和其民，国安民和，然后可以举兵而征暴。今君好酒而辟，德无以安国，厚借敛，意使令，无以和民。德无以安之则危，政无以和之则乱。未免乎危乱之理，而欲伐安和之国，不可，不若修政而待其君之乱也。其君离，上怨其下，然后伐之，则义厚而利多，义厚则敌寡，利多则民欢。」　　公曰：「善。」遂不果伐鲁。　　景公伐斄胜之问所当赏晏子对以谋胜禄臣第四

　　景公伐斄，胜之，问晏子曰：「吾欲赏于斄何如？」对曰：「臣闻之，以谋胜国者，益臣之禄；以民力胜国者，益民之利。故上有羡获，下有加利，君上享其名，臣下利其实。故用智者不偷业，用力者不伤苦，此古之善伐者也。」公曰：「善。」于是破斄之臣，东邑之卒，皆有加利。是上独擅名，利下流也。

　　景公问圣王其行若何晏子对以衰世而讽第五　　景公外傲诸侯，内轻百姓，好勇力，崇乐以从嗜欲，诸侯不说，百姓不亲。公患之，问于晏子曰：「古之圣王，其行若何？」

　　晏子对曰：「其行公正而无邪，故谗人不得入；不阿党，不私色，故群徒之卒不得容；薄身厚民，故聚敛之人不得行；不侵大国之地，不秏小国之民，故诸侯皆欲其尊；不劫人以甲兵，不威人以众彊，故天下皆欲其彊；德行教训加于诸侯，慈爱利泽加于百姓，故海内归之若流水。今衰世君人者，辟邪阿党，故谗谄群徒之卒繁；厚身养，薄视民，故聚敛之人行；侵大国之地，秏小国之民，故诸侯不欲其尊；劫人以兵甲，威人以众彊，故天下不欲其彊；灾害加于诸侯，劳苦施于百姓，故雠敌进伐，天下不救，贵戚离散，百姓不兴。」

　　公曰：「然则何若？」　　对曰：「请卑辞重币，以说于诸侯，轻罪省功，以谢于百姓，其可乎？」

　　公曰：「诺。」　　于是卑辞重币，而诸侯附，轻罪省功，而百姓亲，故小国入朝，燕鲁共贡。墨子闻之曰：「晏子知道，道在人为，而失为己。为人者重，自为者轻。景公自为，而小国不与，为人，而诸侯为役，则道在为人，而行在反己矣，故晏子知道矣。」

　　景公问欲善齐国之政以干霸王晏子对以官未具第六

　　景公问晏子曰：「吾欲善治齐国之政，以干霸王之诸侯。」

　　晏子作色对曰：「官未具也。臣数以闻，而君不肯听也。故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞雍侍。今君之朝臣万人，兵车千乘，不善政之所失于下，霣坠下民者众矣，未有能士敢以闻者。臣故曰：官未具也。」　　公曰：「寡人今欲从夫子而善齐国之政，可乎？」　　对曰：「婴闻国有具官，然后其政可善。」　　公作色不说，曰：「齐国虽小，则何谓官不具？」

　　对曰：「此非臣之所复也。昔吾先君桓公身体惰懈，辞令不给，则隰朋暱侍；左右多过，狱谳不中，则弦甯暱侍；田野不修，民氓不安，则甯戚暱侍；军吏怠，戎士偷，则王子成甫暱侍；居处佚怠，左右慑畏，繁乎乐，省乎治，则东郭牙暱侍；德义不中，信行衰微，则管子暱侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是以诸侯朝其德，而天子致其胙。今君之过失多矣，未有一士以闻也。

　　故曰：「官不具。」公曰：「善。」

　　景公问欲如桓公用管仲以成霸业晏子对以不能第七　　景公问晏子曰：「昔吾先君桓公，有管仲夷吾保乂齐国，能遂武功而立文德，纠合兄弟，抚存翌州，吴越受令，荆楚惛忧，莫不宾服，勤于周室，天子加德。先君昭功，管子之力也。今寡人亦欲存齐国之政于夫子，夫子以佐佑寡人，彰先君之功烈，而继管子之业。」

　　晏子对曰：「昔吾先君桓公，能任用贤，国有什伍，治遍细民，贵不凌贱，富不傲贫，功不遗罢，佞不吐愚，举事不私，听狱不阿，内妾无羡食，外臣无羡禄，鳏寡无饥色；不以饮食之辟害民之财，不以宫室之侈劳人之力；节取于民，而普施之，府无藏，仓无粟，上无骄行，下无谄德。是以管子能以齐国免于难，而以吾先君参乎天子。今君欲彰先君之功烈，而继管子之业，则无以多辟伤百姓，无以嗜欲玩好怨诸侯，臣孰敢不承善尽力，以顺君意？今君疏远贤人，而任谗谀；使民若不胜，借敛若不得；厚取于民，而薄其施，多求于诸侯，而轻其礼；府藏朽蠹，而礼悖于诸侯，菽粟藏深，而怨积于百姓；君臣交恶，而政刑无常；臣恐国之危失，而公不得享也。又恶能彰先君之功烈而继管子之业乎！」

　　景公问莒鲁孰先亡晏子对以鲁后莒先第八

　　景公问晏子：「莒与鲁孰先亡？」

　　对曰：「以臣观之也，莒之细人，变而不化，贪而好假，高勇而贱仁，士武以疾，忿急以速竭，是以上不能养其下，下不能事其上，上下不能相收，则政之大体失矣。故以臣观之也，莒其先亡。」

　　公曰：「鲁何如？」

　　对曰：「鲁之君臣，犹好为义，下之妥妥也，奄然寡闻，是以上能养其下，下能事其上，上下相收，政之大体存矣。故鲁犹可长守，然其亦有一焉。彼邹滕雉奔而出其地，犹称公侯，大之事小，弱之事彊久矣，彼周者，殷之树国也，鲁近齐而亲殷，以变小国，而不服于邻，以远望鲁，灭国之道也。齐其有鲁与莒乎？」

　　公曰：「鲁与莒之事，寡人既得而闻之矣，寡人之德亦薄，然后世孰践有齐国者？」

　　对曰：「田无宇之后为几。」

　　公曰：「何故也？」　　对曰：「公量小，私量大，以施于民，其与士交也，用财无筐箧之藏，国人负携其子而归之，若水之流下也。夫先与人利，而后辞其难，不亦寡乎！若苟勿辞也，从而抚之，不亦几乎！」

　　景公问治国何患晏子对以社鼠勐狗第九

　　景公问于晏子曰：「治国何患？」

　　晏子对曰：「患夫社鼠。」

　　公曰：「何谓也？」

　　对曰：「夫社，束木而涂之，鼠因往託焉，熏之则恐烧其木，灌之则恐败其涂，此鼠所以不可得杀者，以社故也。夫国亦有焉，人主左右是也。内则蔽善恶于君上，外则卖权重于百姓，不诛之则乱，诛之则为人主所桉据，腹而有之，此亦国之社鼠也。

　　人有酤酒者，为器甚洁清，置表甚长，而酒酸不售，问之里人其故，里人云：「公狗之勐，人挈器而入，且酤公酒，狗迎而噬之，此酒所以酸而不售也。」夫国亦有勐狗，用事者是也。有道术之士，欲干万乘之主，而用事者迎而龁之，此亦国之勐狗也。左右为社鼠，用事者为勐狗，主安得无壅，国安得无患乎？」

　　景公问欲令祝史求福晏子对以当辞罪而无求第十

　　景公问于晏子曰：「寡人意气衰，身病甚。今吾欲具珪璋牺牲，令祝宗荐之乎上帝宗庙，意者礼可以干福乎？」

　　晏子对曰：「婴闻之，古者先君之干福也，政必合乎民，行必顺乎神；节宫室，不敢大斩伐，以无偪山林；节饮食，无多畋渔，以无偪川泽；祝宗用事，辞罪而不敢有所求也。是以神民俱顺，而山川纳禄。今君政反乎民，而行悖乎神；大宫室，多斩伐，以偪山林；羡饮食，多畋渔，以偪川泽。是以民神俱怨，而山川收禄，司过荐罪，而祝宗祈福，意者逆乎！」

　　公曰：「寡人非夫子无所闻此，请革心易行。」于是废公阜之游，止海食之献，斩伐者以时，畋渔者有数，居处饮食，节之勿羡，祝宗用事，辞罪而不敢有所求也。故邻国忌之，百姓亲之，晏子没而后衰。

　　景公问古之盛君其行如何晏子对以问道者更正第十一

　　景公问晏子曰：「古之盛君，其行何如？」

　　晏子对曰：「薄于身而厚于民，约于身而广于世：其处上也，足以明政行教，不以威天下；其取财也，权有无，均贫富，不以养嗜欲；诛不避贵，赏不遗贱；不淫于乐，不遁于哀；尽智导民，而不伐焉，劳力岁事，而不责焉；为政尚相利，故下不以相害，行教尚相爱，故民不以相恶为名；刑罚中于法，废罪顺于民。是以贤者处上而不华，不肖者处下而不怨，四海之内，社稷之中，粒食之民，一意同欲。若夫私家之政，生有遗教，此盛君之行也。」公不图。

　　晏子曰：「臣闻问道者更正，闻道者更容。今君税敛重，故民心离；市买悖，故商旅绝；玩好充，故家货殚。积邪在于上，蓄怨藏于民，嗜欲备于侧，毁非满于国，而公不图。」　　公曰：「善。」于是令玩好不御，公市不豫，宫室不饰，业土不成，止役轻税，上下行之，而百姓相亲。

　　景公问谋必得事必成何术晏子对以度义因民第十二

　　景公问晏子曰：「谋必得，事必成，有术乎？」　　晏子对曰：「有。」　　公曰：「其术如何？」

　　晏子曰：「谋度于义者必得，事因于民者必成。」公曰：「奚谓也？」

　　对曰：「其谋也，左右无所系，上下无所縻，其声不悖，其实不逆，谋于上，不违天，谋于下，不违民，以此谋者必得矣；事大则利厚，事小则利薄，称事之大小，权利之轻重，国有义劳，民有如利，以此举事者必成矣。夫逃人而谟，虽成不安；傲民举事，虽成不荣。故臣闻义谋之法以民事之本也，故及义而谋，信民而动，未闻不存者也。昔三代之兴也，谋必度其义，事必因于民。及其衰也，建谋不及义，兴事伤民。故度义因民，谋事之术也。」

　　公曰：「寡人不敏，闻善不行，其危如何？」

　　对曰：「上君全善，其次出入焉，其次结邪而羞问。全善之君能制；出入之君时问，虽日危，尚可以没身；羞问之君，不能保其身。今君虽危，尚可没身也。」

　　景公问善为国家者何如晏子对以举贤官能第十三　　景公问晏子曰：「莅国治民，善为国家者何如？」

　　晏子对曰：「举贤以临国，官能以敕民，则其道也。举贤官能，则民与若矣。」

　　公曰：「虽有贤能，吾庸知乎？」

　　晏子对曰：「贤而隐，庸为贤乎，吾君亦不务乎是，故不知也。」

　　公曰：「请问求贤。」

　　对曰：「观之以其游，说之以其行，君无以靡曼辩辞定其行，无以毁誉非议定其身，如此，则不为行以扬声，不掩欲以荣君。故通则视其所举，穷则视其所不为，富则视其所不取。夫上士，难进而易退也；其次，易进易退也；其下，易进难退也。以此数物者取人，其可乎！」

　　景公问君臣身尊而荣难乎晏子对以易第十四

　　景公问晏子曰：「为君，身尊民安，为臣，事治身荣，难乎，易乎？」

　　晏子对曰：「易。」

　　公曰：「何若？」

　　对曰：「为君节养其馀以顾民，则君尊而民安；为臣忠信而无踰职业，则事治而身荣。」

　　公又问：「为君何行则危？为臣何行则废？」

　　晏子对曰：「为君，厚借敛而託之为民，进谗谀而託之用贤，远公正而托之不顺，君行此三者则危；为臣，比周以求进，踰职业，防下隐利而求多，从君，不陈过而求亲，人臣行此三者则废。故明君不以邪观民，守则而不亏，立法仪而不犯，苟有所求于民，而不以身害之，是故刑政安于下，民心固于上。故察士不比周而进，不为苟而求，言无阴阳，行无内外，顺则进，否则退，不与上行邪，是以进不失廉，退不失行也。」

　　景公问天下之所以存亡晏子对以六说第十五

　　景公问晏子曰：「寡人持不仁，其无义耳也。不然，北面与夫子而义。」

　　晏子对曰：「婴，人臣也，公曷为出若言？」

　　公曰：「请终问天下之所以存亡。」

　　晏子曰：「缦密不能，蔍苴学者诎，身无以用人，而又不为人用者卑。善人不能戚，恶人不能疏者危。交游朋友从，无以说于人，又不能说人者穷。事君要利，大者不得，小者不为者餧。修道立义，大不能专，小不能附者灭。此足以观存亡矣。」　　景公问君子常行曷若晏子对以三者第十六

　　景公问晏子曰：「君子常行曷若？」　　晏子对曰：「衣冠不中，不敢以入朝；所言不义，不敢以要君；行己不顺，治事不公，不敢以莅众。衣冠无不中，故朝无奇僻之服；所言无不义，故下无伪上之报；身行顺，治事公，故国无阿党之义。三者，君子之常行者也。」

　　景公问贤君治国若何晏子对以任贤爱民第十七

　　景公问晏子曰：「贤君之治国若何？」

　　晏子对曰：「其政任贤，其行爱民，其取下节，其自养俭；在上不犯下，在治不傲穷；从邪害民者有罪，进善举过者有赏。其政，刻上而饶下，赦过而救穷；不因喜以加赏，不因怒以加罚；不从欲以劳民，不修怒而危国；上无骄行，下无谄德；上无私义，下无窃权；上无朽蠹之藏，下无冻馁之民；不事骄行而尚司，其民安乐而尚亲。贤君之治国若此。」

　　景公问明王之教民何若晏子对以先行义第十八

　　景公问晏子曰：「明王之教民何若？」

　　晏子对曰：「明其教令，而先之以行义；养民不苛，而防之以刑辟；所求于下者，不务于上；所禁于民者，不行于身。守于民财，无亏之以利，立于仪法，不犯之以邪，苟所求于民，不以身害之，故下之劝从其教也。称事以任民，中听以禁邪，不穷之以劳，不害之以实，苟所禁于民，不以事逆之，故下不敢犯其上也。古者百里而异习，千里而殊俗，故明王修道，一民同俗，上爱民为法，下相亲为义，是以天下不相遗，此明王教民之理也。」

　　景公问忠臣之事君何若晏子对以不与君陷于难第十九　　景公问于晏子曰：「忠臣之事君也，何若？」

　　晏子对曰：「有难不死，出亡不送。」

　　公不说，曰：「君裂地而封之，疏爵而贵之，君有难不死，出亡不送，可谓忠乎？」

　　对曰：「言而见用，终身无难，臣奚死焉；谋而见从，终身不出，臣奚送焉。若言不用，有难而死之，是妄死也；谋而不从，出亡而送之，是诈伪也。故忠臣也者，能纳善于君，不能与君陷于难。」

　　景公问忠臣之行何如晏子对以不与君行邪第二十

　　景公问晏子曰：「忠臣之行何如？」

　　对曰：「不掩君过，谏乎前，不华乎外；选贤进能，不私乎内；称身就位，计能定禄；睹贤不居其上，受禄不过其量；不权居以为行，不称位以为忠；不揜贤以隐长，不刻下以谀上；君在不事太子，国危不交诸侯；顺则进，否则退，不与君行邪也。」

　　景公问佞人之事君何如晏子对以愚君所信也第二十一

　　景公问：「佞人之事君如何？」

　　晏子对曰：「意难，难不至也。明言行之以饰身，伪言无欲以说人，严其交以见其爱；观上之所欲，而微为之偶，求君逼迩，而阴为之与；内重爵禄，而外轻之以诬行，下事左右，而面示正公以伪廉；求上采听，而幸以求进；傲禄以求多，辞任以求重；工乎取，鄙乎予；欢乎新，慢乎故；吝乎财，薄乎施；睹贫穷若不识，趋利若不及；外交以自扬，背亲以自厚；积丰义之养，而声矜卹之义；非誉乎情，而言不行身，涉时所议，而好论贤不肖；有之己，不难非之人，无之己，不难求之人；其言彊梁而信，其进敏逊而顺；此佞人之行也。明君之所诛，愚君之所信也。」

　　景公问圣人之不得意何如晏子对以不与世陷乎邪第二十二

　　景公问晏子曰：「圣人之不得意何如？」

　　晏子对曰：「上作事反天时，从政逆鬼神，借敛殚百姓；四时易序，神祇并怨；道忠者不听，荐善者不行，谀过者有赉，救失者有罪。故圣人伏匿隐处，不干长上，洁身守道，不与世陷乎邪，是以卑而不失义，瘁而不失廉。此圣人之不得意也。」「圣人之得意何如？」

　　对曰：「世治政平，举事调乎天，借敛和乎百姓；乐及其政，远者怀其德；四时不失序，风雨不降虐；天明象而赞，地长育而具物；神降福而不靡，民服教而不伪；治无怨业，居无废民；此圣人之得意也。」

　　景公问古者君民用国不危弱晏子对以文王第二十三

　　景公问晏子曰：「古者君民而不危，用国而不弱，恶乎失之？」

　　晏子对曰：「婴闻之，以邪莅国，以暴和民者危；修道以要利，得求而返邪者弱。古者文王修德，不以要利，灭暴不以顺纣，干崇侯之暴，而礼梅伯之醢，是以诸侯明乎其行，百姓通乎其德，故君民而不危，用国而不弱也。」　　景公问古之莅国者任人如何晏子对以人不同能第二十四　　景公问晏子曰：「古之莅国治民者，其任人何如？」

　　晏子对曰：「地不同生，而任之以一种，责其俱生不可得；人不同能，而任之以一事，不可责遍成。责焉无已，智者有不能给，求焉无餍，天地有不能赡也。故明王之任人，谄谀不迩乎左右，阿党不治乎本朝；任人之长，不彊其短，任人之工，不彊其拙。此任人之大略也。」

　　景公问古者离散其民如何晏子对以今闻公令如寇雠第二十五

　　景公问晏子曰：「古者离散其民，而陨失其国者，其常行何如？」

　　晏子对曰：「国贫而好大，智薄而好专；贵贱无亲焉，大臣无礼焉；尚谗谀而贱贤人，乐简慢而玩百姓；国无常法，民无经纪；好辩以为忠，流湎而忘国，好兵而忘民；肃于罪诛，而慢于庆赏；乐人之哀，利人之难；德不足以怀人，政不足以惠民；赏不足以劝善，刑不足以防非：亡国之行也。今民闻公令如寇雠，此古离散其民，陨失其国所常行者也。」

　　景公问欲和臣亲下晏子对以信顺俭节第二十六

　　景公问晏子曰：「吾欲和民亲下奈何？」

　　晏子对曰：「君得臣而任使之，与言信，必顺其令，赦其过，任大无多责焉，使迩臣无求嬖焉，无以嗜欲贫其家，无亲谗人伤其心，家不外求而足，事君不因人而进，则臣和矣。俭于借敛，节于货财，作工不历时，使民不尽力，百官节适，关市省征，山林陂泽，不专其利，领民治民，勿使烦乱，知其贫富，勿使冻馁，则民亲矣。」

　　公曰：「善！寡人闻命矣。」故令诸子无外亲谒，辟梁丘据无使受报，百官节适，关市省征，陂泽不禁，冤报者过，留狱者请焉。

　　景公问得贤之道晏子对以举之以语考之以事第二十七　　景公问晏子曰：「取人得贤之道何如？」

　　晏子对曰：「举之以语，考之以事，能谕，则尚而亲之，近而勿辱以取人，则得贤之道也。是以明君居上，寡其官而多其行，拙于文而工于事，言不中不言，行不法不为也。」

　　景公问臣之报君何以晏子对报以德第二十八

　　景公问晏子曰：「臣之报君何以？」

　　晏子对曰：「臣虽不知，必务报君以德。士逢有道之君，则顺其令；逢无道之君，则争其不义。故君者择臣而使之，臣虽贱，亦得择君而事之。」

　　景公问临国莅民所患何也晏子对以患者三第二十九

　　景公问晏子曰：「临国莅民，所患何也？」　　晏子对曰：「所患者三：忠臣不信，一患也；信臣不忠，二患也；君臣异心，三患也。是以明君居上，无忠而不信，无信而不忠者。是故君臣同欲，而百姓无怨也。」

　　景公问为政何患晏子对以善恶不分第三十

　　景公问于晏子曰：「为政何患？」

　　晏子对曰：「患善恶之不分。」

　　公曰：「何以察之？」

　　对曰：「审择左右。左右善，则百僚各得其所宜，而善恶分。」　　孔子闻之曰：「此言也信矣！善进，则不善无由入矣；不善进，则善无由入矣。」
