第七卷外篇第七
　　景公饮酒命晏子去礼晏子谏第一

　　景公饮酒数日而乐，释衣冠，自鼓缶，谓左右曰：「仁人亦乐是夫？」梁丘据对曰：「仁人之耳目，亦犹人也，夫奚为独不乐此也？」

　　公曰：「趣驾迎晏子。」晏子朝服以至，受觞再拜。公曰：「寡人甚乐此乐，欲与夫子共之，请去礼。」　　晏子对曰：「君之言过矣！群臣皆欲去礼以事君，婴恐君子之不欲也。今齐国五尺之童子，力皆过婴，又能胜君，然而不敢乱者，畏礼也。上若无礼，无以使其下；下若无礼，无以事其上。夫麋鹿维无礼，故父子同麀，人之所以贵于禽兽者，以有礼也。婴闻之，人君无礼，无以临其邦；大夫无礼，官吏不恭；父子无礼，其家必凶；兄弟无礼，不能久同。诗曰：「人而无礼，胡不遄死。」故礼不可去也。」

　　公曰：「寡人不敏无良，左右淫蛊寡人，以至于此，请杀之。」

　　晏子曰：「左右何罪？君若无礼，则好礼者去，无礼者至；君若好礼，则有礼者至，无礼者去。」　　公曰：「善。请易衣革冠，更受命。」晏子避走，立乎门外。公令人粪洒改席，召衣冠以迎晏子。晏子入门，三让，升阶，用三献焉；嗛酒尝膳，再拜，告餍而出。公下拜，送之门，反，命撤酒去乐，曰：「吾以彰晏子之教也。」

　　景公置酒泰山四望而泣晏子谏第二

　　景公置酒于泰山之阳，酒酣，公四望其地，喟然叹，泣数行而下，曰：「寡人将去此堂堂国者而死乎！」左右佐哀而泣者三人，曰：「吾细人也，犹将难死，而况公乎！弃是国也而死，其孰可为乎！」　　晏子独搏其髀，仰天而大笑曰：「乐哉！今日之饮也。」公怫然怒曰：「寡人有哀，子独大笑，何也？」晏子对曰：「今日见怯君一，谀臣三人，是以大笑。」公曰：「何谓谀怯也？」晏子曰：「夫古之有死也，令后世贤者得之以息，不肖者得之以伏。若使古之王者毋知有死，自昔先君太公至今尚在，而君亦安得此国而哀之？夫盛之有衰，生之有死，天之分也。物有必至，事有常然，古之道也。曷为可悲？至老尚哀死者，怯也；左右助哀者，谀也。怯谀聚居，是故笑之。」公惭而更辞曰：「我非为去国而死哀也。寡人闻之，彗星出，其所向之国君当之，今彗星出而向吾国，我是以悲也。」晏子曰：「君之行义回邪，无德于国，穿池沼，则欲其深以广也；为台榭，则欲其高且大也；赋敛如撝夺，诛僇如仇雠。自是观之，茀又将出。天之变，彗星之出，庸可悲乎！」于是公惧，迺归，窴池沼，废台榭，薄赋敛，缓刑罚，三十七日而彗星亡。　　景公瞢见彗星使人占之晏子谏第三

　　景公瞢见彗星。明日，召晏子而问焉：「寡人闻之，有彗星者必有亡国。夜者，寡人瞢见彗星，吾欲召占瞢者使占之。」晏子对曰：「君居处无节，衣服无度，不听正谏，兴事无已，赋敛无厌，使民如将不胜，万民怼怨。茀星又将见瞢，奚独彗星乎！」

　　景公问古而无死其乐若何晏子谏第四　　景公饮酒，乐，公曰：「古而无死，其乐若何？」

　　晏子对曰：「古而无死，则古之乐也，君何得焉？昔爽鸠氏始居此地，季萴因之，有逢伯陵因之，蒲姑氏因之，而后太公因之。古若无死，爽鸠氏之乐，非君所愿也。」

　　景公谓梁丘据与己和晏子谏第五　　景公至自畋，晏子侍于遄台，梁丘据造焉。公曰：「维据与我和夫！」晏子对曰：「据亦同也，焉得为和。」公曰：「和与同异乎？」

　　对曰：「异。和如羹焉，水火醯醢盐梅，以烹鱼肉，燀之以薪，宰夫和之，齐之以味，济其不及；以洩其过，君子食之，以平其心。君臣亦然。君所谓可，而有否焉，臣献其否，以成其可；君所谓否，而有可焉，臣献其可，以去其否。是以政平而不干，民无争心。故诗曰：「亦有和羹，既戒且平；奏鬷无言，时靡有争。」先王之济五味，和五声也，以平其心，成其政也。声亦如味：一气，二体，三类，四物，五声，六律，七音，八风，九歌，以相成也；清浊，大小，短长，疾徐，哀乐，刚柔，迟速，高下，出入，周流，以相济也。君子听之，以平其心，心平德和。故诗曰：「德音不瑕。」今据不然，君所谓可，据亦曰可；君所谓否，据亦曰否。若以水济水，谁能食之？若琴瑟之专一，谁能听之？同之不可也如是。」公曰：「善。」　　景公使祝史禳彗星晏子谏第六

　　齐有彗星，景公使祝禳之。晏子谏曰：「无益也，祇取诬焉。天道不疑，不贰其命，若之何禳之也！且天之有彗，以除秽也。君无秽德，又何禳焉？若德之秽，禳之何损？诗云：「维此文王，小心翼翼，昭事上帝，聿怀多福，厥德不回，以受方国。」君无违德，方国将至，何患于彗？诗曰：「我无所监，夏后及商，用乱之故，民卒流亡。」若德之回乱，民将流亡，祝史之为，无能补也。」公说，乃止。

　　景公有疾梁丘据裔款请诛祝史晏子谏第七

　　景公疥遂痁，期而不瘳。诸侯之宾，问疾者多在。梁丘据、裔款言于公曰：「吾事鬼神，丰于先君有加矣。今君疾病，为诸侯忧，是祝史之罪也。诸侯不知，其谓我不敬，君盍诛于祝固史嚚以辞宾。」公说，告晏子。晏子对曰：「日宋之盟，屈建问范会之德于赵武，赵武曰：「夫子家事治，言于晋国，竭情无私，其祝史祭祀，陈言不愧；其家事无猜，其祝史不祈。」建以语康王，康王曰：「神人无怨，宜天子之光辅五君，以为诸侯主也。」」　　公曰：「据与款谓寡人能事鬼神，故欲诛于祝史，子称是语何故？」对曰：「若有德之君，外内不废，上下无怨，动无违事，其祝史荐信，无愧心矣。是以鬼神用飨，国受其福，祝史与焉。其所以蕃祉老寿者，为信君使也，其言忠信于鬼神。其适遇淫君，外内颇邪，上下怨疾，动作辟违，从欲厌私，高台深池，撞钟舞女，斩刈民力，输掠其聚，以成其违，不恤后人，暴虐淫纵，肆行非度，无所还忌，不思谤讟，不惮鬼神，神怒民痛，无悛于心。其祝史荐信，是言罪也；其盖失数美，是矫诬也；进退无辞，则虚以成媚，是以鬼神不飨，其国以祸之，祝史与焉。所以夭昏孤疾者，为暴君使也，其言僭嫚于鬼神。」　　公曰：「然则若之何？」对曰：「不可为也。山林之木，衡鹿守之；泽之雈蒲，舟鲛守之；薮之薪蒸，虞候守之；海之盐蜃，祈望守之。县鄙之人，入从其政；偪介之关，暴征其私；承嗣大夫，彊易其贿；布常无艺，征敛无度；宫室日更，淫乐不违；内宠之妾肆夺于市，外宠之臣僭令于鄙；私欲养求，不给则应。民人苦病，夫妇皆诅。祝有益也，诅亦有损，聊摄以东，姑尤以西，其为人也多矣！虽其善祝，岂能胜亿兆人之诅！君若欲诛于祝史，修德而后可。」公说，使有司宽政，毁关去禁，薄敛已责，公疾愈。　　景公见道殣自惭无德晏子谏第八

　　景公赏赐及后宫，文绣被台榭，菽粟食凫鴈；出而见殣，谓晏子曰：「此何为而死？」

　　晏子对曰：「此餧而死。」公曰：「嘻！寡人之无德也甚矣。」

　　对曰：「君之德着而彰，何为无德也？」景公曰：「何谓也？」　　对曰：「君之德及后宫与台榭，君之玩物，衣以文绣；君之凫鴈，食以菽粟；君之营内自乐，延及后宫之族，何为其无德！顾臣愿有请于君：由君之意，自乐之心，推而与百姓同之，则何殣之有！君不推此，而苟营内好私，使财货偏有所聚，菽粟币帛腐于囷府，惠不遍加于百姓，公心不周乎万国，则桀纣之所以亡也。夫士民之所以叛，由偏之也，君如察臣婴之言，推君之盛德，公布之于天下，则汤武可为也。一殣何足恤哉！」

　　景公欲诛断所爱橚者晏子谏第九

　　景公登箐室而望，见人有断雍门之橚者，公令吏拘之，顾谓晏子趣诛之。晏子默然不对。公曰：「雍门之橚，寡人所甚爱也，此见断之，故使夫子诛之，默然而不应，何也？」

　　晏子对曰：「婴闻之，古者人君出，则辟道十里，非畏也；冕前有旒，恶多所见也；纩纮珫耳，恶多所闻也；大带重半钧，舄履倍重，不欲轻也。刑死之罪，日中之朝，君过之，则赦之，婴未尝闻为人君而自坐其民者也。」公曰：「赦之，无使夫子复言。」

　　景公坐路寝曰谁将有此晏子谏第十

　　景公坐于路寝，曰：「美哉其室，将谁有此乎？」晏子对曰：「其田氏乎，田无宇为圻矣。」

　　公曰：「然则柰何？」晏子对曰：「为善者，君上之所劝也，岂可禁哉！夫田氏国门击柝之家，父以託其子，兄以託其弟，于今三世矣。山木如市，不加于山；鱼盐蚌蜃，不加于海；民财为之归。今岁凶饥，蒿种芼敛不半，道路有死人。齐旧四量而豆，豆四而区，区四而釜，釜十而锺。田氏四量，各加一焉。以家量贷，以公量收，则所以籴百姓之死命者泽矣。今公家骄汰，而田氏慈惠，国泽是将焉归？田氏虽无德而施于民。公厚敛而田氏厚施焉。诗曰：「虽无德与汝，式歌且舞。」田氏之施，民歌舞之也，国之归焉，不亦宜乎！」

　　景公台成盆成适愿合葬其母晏子谏而许第十一

　　景公宿于路寝之宫，夜分，闻西方有男子哭者，公悲之。明日朝，问于晏子曰：「寡人夜者闻西方有男子哭者，声甚哀，气甚悲，是奚为者也？寡人哀之。」

　　晏子对曰：「西郭徒居布衣之士盆成适也。父之孝子，兄之顺弟也。又尝为孔子门人。今其母不幸而死，祔柩未葬，家贫，身老，子孺，恐力不能合祔，是以悲也。」　　公曰：「子为寡人弔之，因问其偏柎何所在？」晏子奉命往弔，而问偏之所在。盆成适再拜，稽首而不起，曰：「偏柎寄于路寝，得为地下之臣，拥札掺笔，给事宫殿中右陛之下，愿以某日送，未得君之意也。穷困无以图之，布唇枯舌，焦心热中，今君不辱而临之，愿君图之。」

　　晏子曰：「然。此人之甚重者也，而恐君不许也。」盆成适蹶然曰：「凡在君耳！且臣闻之，越王好勇，其民轻死；楚灵王好细腰，其朝多饿死人；子胥忠其君，故天下皆愿得以为子。今为人子臣，而离散其亲戚，孝乎哉？足以为臣乎？若此而得祔，是生臣而安死母也；若此而不得，则臣请輓尸车而寄之于国门外宇霤之下，身不敢饮食，拥辕执辂，木干鸟栖，袒肉暴骸，以望君愍之。贱臣虽愚，窃意明君哀而不忍也。」

　　晏子入，复乎公，公忿然作色而怒曰：「子何必患若言而教寡人乎？」晏子对曰：「婴闻之，忠不避危，爱无恶言。且婴固以难之矣。今君营处为游观，既夺人有，又禁其葬，非仁也；肆心傲听，不恤民忧，非义也。若何勿听？」因道盆成适之辞。

　　公喟然太息曰：「悲乎哉！子勿复言。」迺使男子袒免，女子发笄者以百数，为开凶门，以迎盆成适。适脱衰绖，冠条缨，墨缘，以见乎公。　　公曰：「吾闻之，五子不满隅，一子可满朝，非迺子耶！」盆成适于是临事不敢哭，奉事以礼，毕，出门，然后举声焉。

　　景公筑长庲台晏子舞而谏第十二

　　景公筑长庲之台，晏子侍坐。觞三行，晏子起舞曰：「岁已暮矣，而禾不获，忽忽矣若之何！岁已寒矣，而役不罢，惙惙矣如之何！」舞三，而涕下沾襟。景公惭焉，为之罢长庲之役。

　　景公使烛邹主鸟而亡之公怒将加诛晏子谏第十三

　　景公好弋，使烛邹主鸟而亡之，公怒，诏吏杀之。

　　晏子曰：「烛邹有罪三，请数之以其罪而杀之。」公曰：「可。」于是召而数之公前，曰：「烛邹！汝为吾君主鸟而亡之，是罪一也；使吾君以鸟之故杀人，是罪二也；使诸侯闻之，以吾君重鸟以轻士，是罪三也。」数烛邹罪已毕，请杀之。

　　公曰：「勿杀！寡人闻命矣。」

　　景公问治国之患晏子对以佞人谗夫在君侧第十四

　　景公问晏子曰：「治国之患亦有常乎？」对曰：「佞人谗夫之在君侧者，好恶良臣，而行与小人，此国之长患也。」

　　公曰：「谗佞之人，则诚不善矣；虽然，则奚曾为国常患乎？」

　　晏子曰：「君以为耳目而好缪事，则是君之耳目缪也。夫上乱君之耳目，下使群臣皆失其职，岂不诚足患哉！」　　公曰：「如是乎！寡人将去之。」

　　晏子曰：「公不能去也。」公忿然作色不说，曰：「夫子何小寡人甚也！」

　　对曰：「臣何敢藁也！夫能自周于君者，才能皆非常也。夫藏大不诚于中者，必谨小诚于外，以成其大不诚，入则求君之嗜欲能顺之，公怨良臣，则具其往失而益之，出则行威以取富。夫何密近，不为大利变，而务与君至义者也？此难得其知也。」　　公曰：「然则先圣柰何？」　　对曰：「先圣之治也，审见宾客，听治不留，群臣皆得毕其诚，谗谀安得容其私！」

　　公曰：「然则夫子助寡人止之，寡人亦事勿用。」

　　对曰：「谗夫佞人之在君侧者，若社之有鼠也，谚言有之曰：「社鼠不可熏去。」谗佞之人，隐君之威以自守也，是难去焉。」

　　景公问后世孰将践有齐者晏子对以田氏第十五

　　景公与晏子立曲潢之上，望见齐国，问晏子曰：「后世孰将践有齐国者乎？」

　　晏子对曰：「非贱臣之所敢议也。」公曰：「胡必然也？得者无失，则虞、夏常存矣。」　　晏子对曰：「臣闻见不足以知之者，智也；先言而后当者，惠也。夫智与惠，君子之事，臣奚足以知之乎！虽然，臣请陈其为政：君强臣弱，政之本也；君唱臣和，教之隆也；刑罚在君，民之纪也。今夫田无宇二世有功于国，而利取分寡，公室兼之，国权专之，君臣易施，能无衰乎！婴闻之，臣富主亡。由是观之，其无宇之后无几，齐国，田氏之国也？婴老不能待公之事，公若即世，政不在公室。」公曰：「然则柰何？」

　　晏子对曰：「维礼可以已之。其在礼也，家施不及国，民不懈，货不移，工贾不变，士不滥，官不谄，大夫不收公利。」公曰：「善。今知礼之可以为国也。」

　　对曰：「礼之可以为国也久矣，与天地并立。君令臣忠，父慈子孝，兄爱弟敬，夫和妻柔，姑慈妇听，礼之经也。君令而不违，臣忠而不二，父慈而教，子孝而箴，兄爱而友，弟敬而顺，夫和而义，妻柔而贞，姑慈而从，妇听而婉，礼之质也。」公曰：「善哉！寡人迺今知礼之尚也。」

　　晏子曰：「夫礼，先王之所以临天下也，以为其民，是故尚之。」

　　晏子使吴吴王问君子之行晏子对以不与乱国俱灭第十六

　　晏子聘于吴，吴王问：「君子之行何如？」

　　晏子对曰：「君顺怀之，政治归之，不怀暴君之禄，不居乱国之位，君子见兆则退，不与乱国俱灭，不与暴君偕亡。」

　　吴王问齐君僈暴吾子何容焉晏子对以岂能以道食人第十七

　　晏子使吴，吴王曰：「寡人得寄僻陋蛮夷之乡，希见教君子之行，请私而无为罪。」晏子憱然辟位。

　　吴王曰：「吾闻齐君盖贼以僈，野以暴，吾子容焉，何甚也？」

　　晏子遵而对曰：「臣闻之，微事不通，粗事不能者，必劳；大事不得，小事不为者，必贫；大者不能致人，小者不能至人之门者，必困。此臣之所以仕也。如臣者，岂能以道食人者哉！」

　　晏子出，王笑曰：「嗟乎！今日吾讥晏子，訾犹裸而咎噘者也。」

　　司马子期问有不干君不恤民取名者乎晏子对以不仁也第十八

　　司马子期问晏子曰：「士亦有不干君，不恤民，徒居无为而取名者乎？」

　　晏子对曰：「婴闻之，能足以赡上益民而不为者，谓之不仁。不仁而取名者，婴未得闻之也。」

　　高子问子事灵公庄公景公皆敬子晏子对以一心第十九

　　高子问晏子曰：「子事灵公、庄公、景公，皆敬子，三君之心一耶？夫子之心三也？」

　　晏子对曰：「善哉！问事君，婴闻一心可以事百君，三心不可以事一君。故三君之心非一也，而婴之心非三心也。且婴之于灵公也，尽复而不能立之政，所谓仅全其四支以从其君者也。及庄公陈武夫，尚勇力，欲辟胜于邪，而婴不能禁，故退而埜处。婴闻之，言不用者，不受其禄，不治其事者，不与其难，吾于庄公行之矣。今之君，轻国而重乐，薄于民而厚于养，借敛过量，使令过任，而婴不能禁，庸知其能全身以事君乎！」　　晏子再治东阿上计景公迎贺晏子辞第二十

　　晏子治东阿，三年，景公召而数之曰：「吾以子为可，而使子治东阿，今子治而乱，子退而自察也，寡人将加大诛于子。」　　晏子对曰：「臣请改道易行而治东阿，三年不治，臣请死之。」景公许。于是明年上计，景公迎而贺之曰：「甚善矣！子之治东阿也。」

　　晏子对曰：「前臣之治东阿也，属託不行，货赂不至，陂池之鱼，以利贫民。当此之时，民无饥，君反以罪臣。今臣后之东阿也，属託行，货赂至，并重赋敛，仓库少内，便事左右，陂池之鱼，入于权宗。当此之时，饥者过半矣，君迺反迎而贺。臣愚不能复治东阿，愿乞骸骨，避贤者之路。」再拜，便僻。景公迺下席而谢之曰：「子彊复治东阿，东阿者，子之东阿也，寡人无复与焉。」

　　太卜绐景公能动地晏子知其妄使卜自晓公第二十一

　　景公问太卜曰：「汝之道何能？」对曰：「臣能动地。」公召晏子而告之，曰：「寡人问太卜曰：「汝之道何能？」对曰：「能动地。」地可动乎？」晏子默然不对，出，见太卜曰：「昔吾见钩星在四心之闲，地其动乎？」太卜曰：「然。」晏子曰：「吾言之，恐子死之也；默然不对，恐君之惶也。子言，君臣俱得焉。忠于君者，岂必伤人哉！」晏子出，太卜走入见公，曰：「臣非能动地，地固将动也。」陈子阳闻之，曰：「晏子默而不对者，不欲太卜之死也；往见太卜者，恐君之惶也。晏子，仁人也，可谓忠上而惠下也。」

　　有献书谮晏子退耕而国不治复召晏子第二十二

　　晏子相景公，其论人也，见贤而进之，不同君所欲；见不善则废之，不辟君所爱；行己而无私，直言而无讳。

　　有纳书者曰：「废置不周于君前，谓之专；出言不讳于君前，谓之易。专易之行存，则君臣之道废矣，吾不知晏子之为忠臣也。」公以为然。

　　晏子入朝，公色不说，故晏子归，备载，使人辞曰：「婴故老悖无能，毋敢服壮者事。」辞而不为臣，退而穷处，东耕海滨，堂下生藜藿，门外生荆棘。七年，燕、鲁分争，百姓惛乱，而家无积。公自治国，权轻诸侯，身弱高、国。　　公恐，复召晏子。晏子至，公一归七年之禄，而家无藏。晏子立，诸侯忌其威，高、国服其政，燕、鲁贡职，小国时朝。晏子没而后衰。

　　晏子使高纠治家三年而未尝弼过逐之第二十三

　　晏子使高纠治家，三年而辞焉。傧者谏曰：「高纠之事夫子三年，曾无以爵位而逐之，敢请其罪。」

　　晏子曰：「若夫方立之人，维圣人而已。如婴者，仄陋之人也。若夫左婴右婴之人不举，四维将不正。今此子事吾三年，未尝弼吾过也。吾是以辞之。」

　　景公称桓公之封管仲益晏子邑辞不受第二十四

　　景公谓晏子曰：「昔吾先君桓公，予管仲狐与谷，其县十七，着之于帛，申之以策，通之诸侯，以为其子孙赏邑。寡人不足以辱而先君，今为夫子赏邑，通之子孙。」晏子辞曰：「昔圣王论功而赏贤，贤者得之，不肖者失之，御德修礼，无有荒怠。今事君而免于罪者，其子孙奚宜与焉？若为齐国大夫者必有赏邑，则齐君何以共其社稷与诸侯币帛？婴请辞。」遂不受。

　　景公使梁丘据致千金之裘晏子固辞不受第二十五

　　景公赐晏子狐之白裘，元豹之茈，其赀千金，使梁丘据致之。晏子辞而不受，三反。公曰：「寡人有此二，将欲服之，今夫子不受，寡人不敢服。与其闭藏之，岂如弊之身乎？」

　　晏子曰：「君就赐，使婴修百官之政，君服之上，而使婴服之于下，不可以为教。」固辞而不受。

　　晏子衣鹿裘以朝景公嗟其贫晏子称有饰第二十六

　　晏子相景公，布衣鹿裘以朝。公曰：「夫子之家，若此其贫也，是奚衣之恶也！寡人不知，是寡人之罪也。」

　　晏子对曰：「婴闻之，盖顾人而后衣食者，不以贪昧为非；盖顾人而后行者，不以邪僻为累。婴不肖，婴之族又不如婴也，待婴以祀其先人者五百家，婴又得布衣鹿裘而朝，于婴不有饰乎！」再拜而辞。

　　仲尼称晏子行补三君而不有果君子也第二十七

　　仲尼曰：「灵公污，晏子事之以整齐；庄公壮，晏子事之以宣武；景公奢，晏子事之以恭俭：君子也！相三君而善不通下，晏子细人也。」

　　晏子闻之，见仲尼曰：「婴闻君子有讥于婴，是以来见。如婴者，岂能以道食人者哉！婴之宗族待婴而祀其先人者数百家，与齐国之闲士待婴而举火者数百家，臣为此仕者也。如臣者，岂能以道食人者哉！」晏子出，仲尼送之以宾客之礼，再拜其辱。反，命门弟子曰：「救民之姓而不夸，行补三君而不有，晏子果君子也。」
