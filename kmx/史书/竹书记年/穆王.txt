元年己未春正月，王即位，作昭宫。命辛伯馀靡。冬十月，筑祇宫于南郑。

六年春，徐子诞来朝，锡命为伯。

八年春，北唐来宾，献一骊马，是生騄耳。

九年，筑春宫。
十一年，王命卿士祭公谋父。

十二年，毛公班、共公利、逄公固帅师从王伐犬戎。冬十月，王北巡狩，遂征犬戎。

十三年春，祭公帅师从王西征，次于阳纡。秋七月，西戎来宾。徐戎侵洛。冬十月，造父御王，入于宗周。	
十四年，王帅楚子伐徐戎，克之。夏四月，王畋于军丘。五月，作范宫。秋九月，翟人侵毕。冬，蒐于萍泽。作虎牢。

十五年春正月，留昆氏来宾。作重壁台。冬，王观于盐泽。

十六年，霍侯旧薨。王命造父封于赵。
	
十七年，王西征昆仑丘，见西王母。其年，西王母来朝，宾于昭宫。秋八月，迁戎于太原。

十八年春正月，王居祇宫，诸侯来朝。
	
二十一年，祭文公薨。

二十四年，王命左史戎夫作《记》。

三十五年，荆人入徐，毛伯迁帅师败荆人于泲。

三十七年，大起九师，东至于九江，架鼋鼍以为梁。遂伐越，至于纡。荆人来贡。

三十九年，王会诸侯于涂山。

四十五年，鲁侯?薨。
	
五十一年，作《吕刑》。命甫侯于丰。

五十五年，王陟于祇宫。