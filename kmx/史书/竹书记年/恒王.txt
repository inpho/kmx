元年壬戌十月，庄伯以曲沃叛，伐翼，公子万救翼，荀叔轸追之，至于家谷。翼侯焚曲沃之禾而还。翼侯伐曲沃，大捷，武公请成于翼，至相而还。

二年，王使虢公伐晋之曲沃。晋鄂侯卒，曲沃庄伯复攻晋，立鄂侯子光，是为哀侯。公子万救翼，荀叔轸追之，至于家谷。

三年甲子。
	
四年，曲沃庄伯卒，子称立，是为武公，尚一军。
	
五年，芮人乘京。荀人、董伯皆叛曲沃。

十一年，曲沃获晋哀侯。晋人立哀侯子为小子侯。芮伯万出奔魏。
	
十二年，王师、秦师围魏，取芮伯万而东之。

十三年冬，曲沃伯诱晋小子侯杀之。晋曲沃灭荀，以其地赐大夫原氏黯，是为荀叔。戎人逆芮伯万于郊。

十四年，王命虢仲伐曲沃，立晋哀侯弟缗于翼，为晋侯。

十五年。
	
十六年春，灭翼。

十九年，郑庄公卒。

二十三年三月乙未，王陟。