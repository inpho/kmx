元年丁未。十月，郑宣王来朝。燕子之杀公子平，不克。齐师杀子之，醢其身。
	
二年，齐地景长，长丈馀，高一尺。魏以张仪为相。
	
三年，韩明帅师伐襄丘。秦王来见于蒲坂关。四月，越王使公师隅来献舟三百、箭五百万及犀角、象齿。五月，张仪卒。

四月，翟章伐卫。魏败赵将韩举。

五年，洛入成周，山水大出。
	
六年十月，大霖雨，疾风，河水酸枣。楚庶章帅师来会我，次于襄丘。

七年，翟章救郑，次于南屈。

八年，秦公孙爰帅师伐我皮氏，翟章帅师救皮氏围，疾西风。

九年，城皮氏。
	
十年。
	
十一年。

十二年，秦拔我蒲坂、晋阳、封谷。

十三年，邯郸命吏大夫奴迁于九原，将军、大夫、适子、代史皆貂服。
	
十四年。
	
十五年，薛侯来会王于釜丘。楚入雍氏，楚人败。

十六年，王与齐王会于韩。今王终二十年。