皇帝丙午即位。年十九。五月立皇后傅氏。帝祖母定陶恭王太后从弟女也。封皇后父晏为孔乡侯。傅太后称尊号。于是追尊定陶恭王为恭皇帝。傅太后为恭皇太后。帝母丁太后曰恭后。各置左右詹事。食邑如长信宫中官。追尊傅太后父为宗德侯。丁后父为褒德侯。舅丁明封为阳安侯。舅子满为平周侯。追谥满父忠为怀德侯。封赵太后弟钦为新城侯。太傅师丹为左将军。赐爵关内侯。丹谏曰。天下者。陛下之家也。肺腑何患不富贵。而多封爵外亲及臣等。不宜仓卒如此。不听。六月。曲阳侯王根前定策。封二千户。太仆安阳侯王舜有旧恩。益封五百户。丞相孔光。大司空何武。各益千户。诏曰。河间王良丧太后。三年治丧。为宗室仪表。益封万户。有司上奏。王侯已下至庶人。占田不得过三十顷。贾人不得占田过私。没入县官。齐三服官。禁民诸绮绣难成。害女红之物。皆止无作。除任子令诽谤欺诬法。掖庭宫人年三十以下。出嫁之。官奴婢五十以上。免为庶人。禁郡国无得贡献名兽。益吏三百石以下俸。察使残酷虐者以时退免。有司不得举赦前事。博士弟子父母与宁假。
	
三年秋七月丁巳。大司空王莽乞骸骨。避丁傅。赐黄金驷马免。庚午。左将军师丹为大司马。封高乐1侯。八月庚申。郑通里男子王褒。衣绛衣带剑。入北司马门殿东门上前殿。入非常室中。解帐组。系剑佩之。招殿前署长。命曰。天帝令我居此宫。考问褒。故公车大卒。病狂。忽忘不自知入宫状。下狱死。九月庚申地震。自京师到北边。郡国三十馀处。坏城郭。凡压杀四百馀人。冬十月。大司空何武免。癸酉。大司马师丹为大司空。郎中令裒黄门令殷由等言。定陶恭王太后。恭皇后。皆不宜复引定陶藩国之名。以冠大号。又宜为恭皇帝立庙京师。上下其议。皆以如裒等言。师丹独议曰。今定陶恭皇后。以定陶为号者。母从子。妻从夫之义。今不宜复改。礼为人后者为之子。陛下既主承先帝宗庙之礼。义不得复奉恭皇后祭入其庙。今立京师。令臣下祭之。是无主也。又亲尽自当毁。去一国太祖不隳之礼。而就无主当毁不正之礼。非所以尊厚恭皇后也。丹由是不合上意。会有上书者。云古者以龟贝为货。今以钱易之。民以故贫。宜复故币。上以问丹。丹对曰可改。事下有司。议者以钱行已久矣。不可改。丹老忘其前语。从公卿议。上以丹反覆二辞。言无所守。又丹使吏上书奏事。吏私写其草。丁傅子弟闻之。使人上书告丹漏泄省中语。下廷尉。遂奏免丹。丹上书。还大司空高乐侯印绶。丹字仲公。琅邪人。廉正守道。以儒术进。既废。终于家。曲阳侯王根。成都侯王商。皆有罪。根就国。商免为庶人。归故郡。诏曰。乃者河南颍川郡水泛处。浸杀人民。遣光禄大夫巡行。举赐死者棺钱人三千。其所伤县邑及他郡国。无出今年祖赋。博士申咸。数言高阳侯薛宣为丞相时。后母死不行三年丧。不宜居相位。宣子况为黄门侍郎。赇客杨明。欲令斫咸面。使不复用。会司隶校尉阙。恐咸为之。遂使明斫咸于宫门外。断鼻唇。事下有司。御史大夫众等议。以为况恐咸为司隶举奏宣。而公令明迫切宫阙。创戮近臣。于大道人众中。欲以隔塞聪明。抑绝论议之官。桀黠无所畏忌。礼。下公门。式路马。敬近臣。为其近君也。况首为恶。明手伤人。功意俱恶。明当以重刑。况皆弃市。廷尉以为况谋先定。非恐为司隶造谋也。本争私变。以父见谤。无他大恶。虽于掖门大道中。与凡民道争无异。孔子曰。必也正名乎。明当以贼伤人。况与谋者。皆削爵减死。为议具于先。况减死罪一等。徙炖煌。宣免为庶人。卒于家。宣次子惠亦至二千石。

建平元年春正月。有石陨于地十六。是月大赦天下。丁酉。光禄大夫傅喜为大司马。喜太后从父弟。初为右将军。太后预政事。谏后故。收喜右将军印绶。以光禄大夫养病。大司空何武。尚书令沛国唐林。皆上书。言喜行义修洁。忠诚忧国。夫忠臣。社稷之卫也。鲁以季友治乱。楚以子玉轻重。魏以无忌折冲。项以范增存亡。故楚跨有南土。带甲百万。邻国不以为难。子玉为将。文公侧席而坐。及其死也。君臣相庆。百万之众。不如一贤。故秦行千金以间廉颇。汉散金以疏亚父。喜立于朝。陛下之光辉。傅氏之废兴也。上亦自重之。故复用之。丁未。有白气着天。广处如一匹布。长十馀丈。西南行。薨薨如雷。一刻而止。定襄有牡马。生驹三足。随群马饮食。本志以为马武用。其后大司马董贤幼少见用之象也。新都侯赵钦。城阳侯赵欣。皆有罪。免为庶人。徙辽西。太皇太后诏。外家王氏田非厮茔。皆以赐民。秋九月甲辰。有石陨于虞二。冬十月壬午。京兆尹朱博为大司空。中山王冯太后媛弟宜乡侯参。皆自杀。时中山王疾。上使中谒者张由将医至中山。由素有狂易疾。发怒去。归长安。尚书薄责擅去事状。由恐。诬言中山王太后咒诅上及傅太后。太后素怒中山。太后遣御史按验考讯。卒无所得。更使中谒者令史陈立。与丞相长史大鸿胪丞亲治其事。立受傅太后旨。冀得封侯。治冯太后女弟习及寡弟妇君之等。死者十馀人。诬对言服咒诅。立奏言咒诅谋反。大逆无道。责问冯太后。无服词。立曰。当熊之上殿。何其勇也。今何怯也。后曰。此欲陷杀我。乃饮药而死。参家凡死十七人。宗族归故国。张由归。赐爵关内侯。立迁中大夫太仆。冯参兄弟四人。长兄野王为大鸿胪。刚直不曲。名重当世。次逡。次立。皆二千石。以治行称。参好为容仪。进止恂恂。甚可观也。矜严直操。不屈于五侯贵宠之家。十有二月。有白气出西南。从地上至天出参下贯天厕。广如匹布。长十馀丈。十日而去。
	
二年春正月。有星孛于牵牛。七十馀日。本志以为牵牛日月五星所从起。历数之元也。彗孛加之。改更之象。丁丑。大司马傅喜免。阳安侯丁明为大司马。大司空朱博奏。言高皇置御史大夫。位次丞相。上下相监。选授有序。所以尊圣德。重国相也。今更司空与丞相同位。中二千石未更为大夫。而为丞相权轻。非所以重国政也。上从之。罢司空官。夏四月戊午。大司空朱博为御史大夫。

荀悦曰。丞相三公之官。而数变易。非典也。初丞相秦之制。本次国命卿。故置左右丞相。无三公之官。诗云。夙夜匪懈。以事一人。一人者谓天子也。自上已下。必参而成位。易曰鼎足。以喻三公。所以参事统职。立官定制。三公盖其宜也。乙亥。丞相孔光免。议太后失旨也。御史大夫朱博为丞相。少傅赵玄为御史大夫。博奏言。尊恭皇太后号曰帝太皇太后。称永信宫。恭皇后曰帝太后。称永安宫。立庙于京师。赦天下徒。罢州牧。复刺史。
	
荀悦曰。州牧数变易。非典也。古者诸侯之国。百里而已。故易曰。震惊百里。以象诸侯之国也。夫国小人故易统也。古诸侯皆久其位。视民如子。爱国如家。于是建诸侯之贤者以为牧。故以考绩黜陟。不统其政。不御其民。惠无所积。权无所并。故牧伯之位宜合古也。惟周制为不然。大国不过五百里。而公侯伯子男以次小焉。今汉废诸侯之制。以为县。治民者本以强干弱枝。一统于上。使权柄不分于下也。今之州牧。号为万里。总郡国。威尊势重。与古之牧伯。同号异势。当周之末。天下战国十有馀。而周室寥矣。今牧伯之制。是近于战国之迹。而无治民之实。刺史令为监御史。出督州郡而还。奏事可矣。六月庚申。太后丁氏崩。葬定陶。发济阴陈留近郡五万人穿土。待诏贺良等奏。天官厤包元太平经十二卷。言汉家厤运中衰。当再受命。宜改元易号。太平经者。成帝时齐人甘忠诈造。云天帝使真人赤松子教我此道。时刘向奏言忠可杀。假鬼神惑众。下狱治服。未断病死。而贺良受其书。刘歆以为不合五经。不可施行。司隶解光平陵李寻好之。劝上从贺良等议。时上多病。乃赦天下。改年为太初元年。号陈圣刘太平皇帝。刻漏以一百二十为度。秋七月。以渭城永陵贺良等又欲变乱政事。大臣争以为不可。贺良等奏言大臣皆不知天命。宜退丞相御史大夫。以解光李寻辅政。时上疾自若。以其言无验。遂下贺良等议。皆伏诛。光寻等减死一等。徙炖煌。李寻字子良。平陵人也。治尚书。好灾异。初以待诏问。对曰。陛下秉四海之众。曾无桢干之臣。朝廷无人。则为乱贼所轻。惟陛下执干刚之德。强志守度。进用忠良。无听谗佞。竭邪臣之态。诸阿保乳母甘言悲辞之诉。断而勿听。勉大义。绝小不忍。寻虽失其议于贺良。先言灾异数中。擢拜骑都尉。言多忠切。
	
荀悦曰。夫内宠嬖近阿保御竖之为乱。自古所患。故寻及之。孔子曰。惟女子与小人为难养。性不安于道。智不周于物。其所以事上也。惟欲是从。惟利是务。饰便假之容。供耳目之好。以姑息为忠。以苟容为智。以技巧为材。以佞谀为美。而亲近于左右。玩习于朝夕。先意承旨。因间随隙。以惑人主之心。求赡其私欲。虑不远图。不恤大事。人情不能无懈怠。或忽然不察其非而从之。或知其非不忍割之。或以为小事而听之。或心迷而笃信之。或眩曜而不疑之。其事皆始于纤微。终于显着。反乱弘大。其为害深矣。其伤德甚矣。是以明主唯大臣是任。唯正直是用。内宠便辟请求之事。无所听焉。事有损之而益。益之而损。物有善而不居。恶而不可避。甘醴有鸩毒。药酒有治病。是以君子以道折中。不肆心则不纵体焉。惟义而后已。秋七月甲寅。丞相朱博。御史大夫赵玄。孔乡侯傅晏有罪。博自杀。玄减死二等论。晏削邑三分去一。傅太后欲称尊号。晏谄谀顺旨。而晏与博结。谋立尊号。博遂为丞相。太后怨傅喜。使晏讽博令免喜。博素与晏交善。许之。御史大夫赵玄止之。博曰。已许孔乡侯矣。匹夫相要。尚得相死。何况至尊。博亦有死耳。玄遂许可。奏免喜。并孔乡侯何武。并为庶人。上疑博玄受讽旨。即召玄尚书省问状。玄辞服。有诏议其罪。议者以为春秋之义。奸以事上。常刑不赦。遂抵罪。初博玄皆拜于上前。有音如钟。殿中郎吏侍陛者皆闻。上以问黄门侍郎李寻。寻曰。洪范所谓鼓妖者也。人君不聪明。为众所惑。空名而得进。即有应而无形。不知所从至。其传曰。其岁月日之中。则正卿受之。今以四月加辰已有其异。是为中焉。正卿。谓执政大臣也。宜退丞相御史大夫以应天变。然虽不退。不出期年。其人自任其咎。博。杜陵人也。始为冀州刺史行县。吏民夜遮道自言者数百人。从事请留。见自言事者毕乃发。欲以观试博。博心知之。告外趣驾。博出驻车。见自言者。使从事明敕告吏民。夫欲言县丞尉者。刺史不察黄绶。各自诣郡。欲言二千石墨绶长吏者。行部还诣治所。民为吏所冤。欲言盗贼词讼事者。各使诣属所部。从事驻车决遣。四五百人皆罢。如神。吏民大惊。后博徐问。果此老吏从事教民聚会。博杀此吏。自此州郡吏民畏服其威。后为廷尉。自以不晓文法。恐官属欺诬之。乃召见正监典法掾吏曰。试为廷尉撰前世决难知者十馀事。得诸覆思之。于是共条白十事。召正监掾吏坐而问。博处其轻重。十中八九。官属服博才过人也。博初起为亭长。为人廉洁。不好酒色。食不重味。案上不过三杯。夜寝早起。妻稀见面。然好游侠。欲仕宦者荐举之。欲报仇怨者解剑带之。其趣事待士如流。而无大正。卒以此败。是时茂陵原涉为州里大侠。初。涉父为南阳太守死官。郡内赋敛千万。时俗皆通受之。唯涉独不受。行丧三年。由是名显。年二十治剧县。为谷口令。不言而治。居岁去官。为季父报仇。郡国豪杰有气节者。皆归慕之。人无贤不肖。倾身相待。所在阗门。闾里尽满。然身衣服车马甚节。妻子内困。专以振施贫穷。赴急为务。涉略似郭解。外温仁谦逊。内隐忍。睚眦于尘埃。触死者甚众。王莽时以涉为镇戎大尹。

荀悦曰。天子建国。诸侯立家。自卿大夫以下。至于士庶。人为有等差。是以民服其上。而下无觊觎。孔子曰。天下有道。政不在大夫。百官有司。奉治令以修所职。失职有诛。侵官有罪。夫然故上下相顺。庶事治焉。周室既衰。礼乐征伐自诸侯出。桓文之后。大夫世权。陪臣执国命。陵迟以至于战国。合从连衡。易政争强。由此列国公子。魏有信陵。赵有平原。楚有春申。齐有孟尝。皆借王公之势。竞为游侠。鸡鸣狗盗。无不宾礼。而赵相虞卿。弃国捐君。以周穷交。拔魏齐之厄。信陵无忌。窃符矫命。杀将专师。以赴平原之急。皆取重诸侯。显名天下。扼腕游谈者以四豪为称首。于是背亲死党之义成。守职奉上之道废矣。及汉兴。禁网疏阔。未之匡正。是以代相陈豨从车千乘。而吴濞淮南皆招宾客以千数。外戚魏其武安之徒。皆竞逐于京师。希交游于天下。剧孟郭解之徒。皆驰骛于闾阎。权行州郡。力折公卿。众庶觊其名迹。荣而慕之。虽陷刑辟。自为杀身成名。若季路仇牧。死而不悔也。故曾子曰。上失其道。民散久矣。非明王在上。示之以好恶。齐之以礼法。民何由知禁而反正乎。古之正法。五伯。三王之罪人也。六国。五伯之罪人也。夫四豪。六国之罪人也。况郭解之伦。以匹夫之细。窃生杀之权。罪已不容于诛矣。然观其温良泛爱赒急。谦退不伐。亦有绝异之资。惜乎不入道德。苟放纵于末流。杀身亡宗。非不幸也。自魏其武安淮南之徒。天子切齿。至于卫霍改节。然郡国豪杰。处处皆有。京师亲戚。冠盖相望。亦古今之常。莫足言者。唯王氏五侯。宾客为盛。而楼护为师诸公之间。陈遵为雄桀闾里之侠。独涉为魁首。九月。光禄勋平当为御史大夫。十月甲寅。御史大夫平当为丞相。京兆尹王嘉为御史大夫。

三年春正月。立广德夷王弟广汉为广平王。九月。帝母太后所居桂宫正殿灾。三月己酉。丞相平当薨。当字子思。平陵人也。以明经忠贤进。初拜丞相。以冬十月赐爵关内侯。其春上召欲诏封。当称疾笃。宗族皆谓当曰。何不强起。受侯印绶为子孙邪。当曰。吾在大位。已负素餐之责矣。起受侯印。还寝而死。死有馀罪。今不起者为子孙也。后月馀卒。子晏亦以明经。位至大司徒。封防乡侯。有星孛于河鼓。夏四月丁酉。御史大夫王嘉为丞相。嘉字公仲。平陵人也。为九江河南太守。治甚有声名。刚直弘毅有威。上敬重之。河南太守王崇为御史大夫。九月立鲁顷王子郚乡侯闵为鲁王。冬十月。汝南西平遂阳樗树卧生枝叶如人形。青黄色。面白。头有髭发。凡长六尺一寸。有耳。十一月壬子。复甘泉泰畤后土祠。南北郊。东平王云有罪自杀。云后谒弃市。是时无盐邑山有石立自开道。故汝南太守孙宠以游说显名。与待诏河内息夫躬相结。察事。躬阴与宠诬言告东平王云欲以获封。躬乃与中郎右师谭。因中常侍宋弘上变事。告东平王依往时泰山石立而宣帝兴。云与后日夜咒诅。冀获非望。下有司按验伏诛。是岁零陵大树偃仆。地围一丈六尺。长十丈七尺。民断其根长七尺。馀皆枯。三月树自立故处。有大鱼出于东莱。长丈八尺。高丈一七枚。皆死。京房易传曰。后妃专权。厥妖木卧复立。弃正作淫。厥妖木断复续。海出巨鱼。邪人进。贤人疏。