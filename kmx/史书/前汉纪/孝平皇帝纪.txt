皇帝壬寅即位。九岁。大司徒孔光为太傅。左将军甑丰为少傅。右将军冯宫为大司徒。太皇太后临朝。大司马王莽秉政。百官总己以听之。孝成赵皇后。孝哀傅皇后。皆以前骄恣废。自杀。莽以孔光名儒。历相三主。太后所敬。天下所信服。于是盛尊事光。莽素所不悦者。皆傅治其罪。为请奏光。光不敢不上。莽白太后皆可其奏。皆免官徙诸远方。平阿侯仁。莽之从父兄也。中正直言。红阳侯立。莽叔父。莽恐其害己。从容言于太后。皆奏遣就国。于是附顺者皆拔擢之。忤恨者诛灭之。以王邑为腹心。甄邯。甄丰。主诀断。平宴典机事。刘歆主文章。孙建为爪牙。丰子寻。歆子棻。涿郡崔发。南唐陈崇。皆以才能称。得幸于莽。并在显职。莽色厉而言方。欲有所为。微见风采。党与承旨而显奏之。因固谦让。示不得已。上以惑太后。下以取信于众庶。
	
元始元年春正月。越裳氏重译献白雉一。黑雉二。莽令益州讽使之也。群臣奏言莽功德比周公。宜赐号安汉公。益封三万户。莽因辞封。孔光等以定策安宗庙皆益封。二月丙辰。太傅孔光为太师。车骑将军王舜为太保。大司空左将军甄丰为少傅。立故东平王云太子开明为王孙。故桃乡顷侯子成都为中山王。封宣帝玄孙信等三十六人为列侯。自汉初至此。王子侯者凡四百八十人。令诸侯王关内侯列侯无子有孙者。若同产子。皆得为嗣。三月。置羲和官。秩二千石。外史闾师秩六百石。班教化朔方。广牧女子赵春死。棺敛六日。出在棺外。自言见死夫与父。曰年二十七不当死。本志曰。死者又生。至阴为阳。下人为上。丙辰。义陵寝神衣。在匣中自出。在外床上。夏五月丁巳朔。日有食之。赦天下。尊帝母中山。孝王姬为后。帝舅卫宝。宝弟玄。爵关内侯。帝女弟四人。号皆曰君。食邑各二千户。封周公后公孙相如为褒鲁侯。孔子后孔均为褒成侯。追谥孔子为褒成宣尼公。六月。长安女子生儿。两头异颈。面相向。四臂共胸俱前向。尻上有目。长二寸。本志以为凡妖之作。以谴失正。各象其类。二首。上不一也。手多。下僭滥也。足少。不胜任也。下体生于上。不敬也。上体生于下。媟渎也。人生而大。速成也。生而能言。好虚也。群妖推此类。或人不改乃成凶。秋九月。赦天下徒。
	
二年春。黄支国献犀牛。三月癸酉。大司空王舜病免。夏四月。立代孝王玄孙之子如意为广宗王。江都易王后盱眙侯宫为广川王。广川惠王曾孙伦为广德王。封周勃霍光樊哙后皆为列侯。郦商等子孙一百三十人。爵关内侯。食邑。丁酉。少傅甄丰为大司空。夏大旱蝗。青州尤甚。安汉公四辅公卿大夫吏民为百姓困乏。献田宅者二百三十人。以赋贫民。罢安定池苑。以为安民县。六月。有石陨于鉅鹿二。秋九月戊申晦。日有蚀之。赦天下。是岁光禄大夫孙宝为大司农。宝字子严。颍川人也。初御史大夫张忠欲令授子经。宝自劾去。忠谢之。后以为主簿。或问宝曰。高士不为主簿。而子为之。何也。宝曰。大夫荐用。一府不以为非者。人安得独自高。前日君男欲学文。而移宝自近。礼闻来学。义无往教。道不可屈。身屈何伤。且不遇者何所不为。况主簿乎。忠闻之甚惭。荐为议郎。后为丞相司直。红阳侯立。与南郡太守李尚。共为奸利。宝按剑劾立尚。尚下狱死。立虽不坐。后卒以是废。后为京兆尹。处士侯文常称疾。刚直不肯仕。宝以礼自请文为布衣交。会立秋日。文自请受署督邮。有杜稚季者。大侠也。善定陵淳于长。长深以托宝。文欲诛之。宝问其次。文曰。豺狼当道。安问狐狸。宝默然不应。稚季闻之。杜门不出。外穿后墙为小户。旦暮自持锄治园。不敢犯法。越巂郡上言黄龙游江中。大臣称莽功德比周公。宝曰。周公上圣。召公大贤。尚尤不悦。今有一事。群臣同声。得非不美者乎。时大臣皆失色。而宝不变。坐免官。终于家。
	
三年春。诏博采二王后。及周孔世卿列侯。在长安适子女。王氏女多在选中。莽恐与己女争位。上书言莽女不宜与诸女并采。太后以为至诚。乃下诏曰。王氏女。朕之外家。皆勿采。于是吏民守阙上者千馀人。愿得以安汉公女为天下母。太后不得已独采莽女。群臣卿士。佥曰安汉公女宜为后。参以蓍龟。咸曰元吉。乃考定娶礼。正十二女之宜。夏。安汉公奏车服制度之宜。吏民养生送死嫁娶奴婢田宅器械之品。郡国学校教训之礼。陵阳任横等称将军。盗库兵。攻宫寺。皆伏诛。秋八月天雨草。状如莎。相樛结如弹丸。莽世子宇非莽隔绝卫氏。恐帝长大后怨。即私于帝舅卫宝。劝令帝母上书求入朝。莽白太后不听。宇与其妻兄吕宽及师吴章议其故。章以莽不可谏。而好鬼神。章因推类而说莽。令归政于卫氏。宇使宽夜持血洒莽第门。吏发觉之。执宇送狱。及妻皆死。卫氏尽诛灭。穷治其事。吕宽所连。及郡国豪杰素非己者。杀于市门。海内震焉。吴章者。大儒。所教千有馀人。莽悉欲禁锢其门人。门人改名他师。时司徒掾平陵侯李敞。独自劾为吴章弟子。收葬章尸。王舜闻而义之。比之栾布。表为谏议大夫。
	
四年春正月。郊祀高祖以配天。宗祀文帝以配上帝。改殷绍嘉公曰宋公。周承休公曰郑公。诏妇人非自犯法。男子八十已上。十岁已下。家非坐不道。诏所召捕。皆得系。其当验问者则验问。二月丁未。立皇后王氏。赦天下。遣太仆王恽等八十人。置副假节。巡行天下。观风俗。赐九卿已下至六百石宗室有属籍者。爵各有差。赐民爵一级。鳏寡孤独高年帛。时吏民上书者八千馀人。咸曰伊尹为阿衡。周公为太宰。七子皆封。有司以为宜如所言。遂假安汉公号为宰衡。位上公。赐莽太夫人号显君。食邑二千户。黄金印赤绂。子男皆封列侯。太后亲临前殿。莽拜于后。如周公故事。莽奏立明堂辟雍。尊孝宣庙为中宗庙。莽欲悦太后意。乃以郅支功尊孝元庙为高宗。为学者筑舍万区。所益博士员经各五人。征天下有才能及小学异艺之士。前后至者数千人。群臣奏宰衡位在诸侯王上。初置西海郡。徙天下犯法者处之。时莽遣多持金帛。诱塞外羌豪等献地请降。曰闻太后圣明。安汉公至仁。天下太平。近岁已来。羌人无疾苦。故思乐内属。莽因奏言。谨按已有东海。未有西海。请以羌献地为西海郡。又赂匈奴。令上书曰。闻中国讥二名。故名囊知互斯。今更名智。以顺制作。梁王有罪。徙废汉中自杀。分京师。置前辉光。后承烈二郡。更公卿大夫八十一元士名位次。及十二州名。分界郡国所属。冬大风。吹长安城东门屋瓦且尽。莽所遣使者八人行风俗。还言天下郡国齐同。诈为郡国造歌谣。颂功德。凡三万言。又奏市无二价。官无狱讼。民无盗贼。野无饥人。道不拾遗。男女异路。交致太平。
	
五年春正月。祫祭明堂。诏太上皇已来族亲。各以世氏。郡国。致宗师以纠之。致教训焉。考察不从教令。有冤失职者。宗师因邮亭上书宗伯以闻。夏四月乙未。太师孔光薨。大司徒冯商为太师。是时吏民上书荐莽者。前后四十八万七千五百七十二人。及诸侯王公卿见者皆叩头。言宜加赏于安汉公。于是诏策加莽九锡之命。羲和刘歆等四人。治明堂辟雍。王恽等八人。使行风俗。宣明德化。皆封为列侯。闰月立梁孝王九世孙音为梁王。冬十月乙亥。高原庙殿门灾。本志以为高庙长安城中。原庙在渭北。不宜立。初。惠帝为出游长乐宫。方筑复道。在高庙道上。叔孙通曰。子孙奈何乘高庙道上行。帝惧遂急毁之。叔孙通曰。人君无过举。愿陛下因为原庙。渭上衣冠出游之处立庙。缺太后导而临朝。任莽。非正之象也。冬十有二月。长乐少府甄邯为大司徒。丙子。帝崩于未央宫。时元帝统绝。宣帝有孙五。畏其长也。言兄弟不得相为后。乃征元帝玄孙广戚侯子婴三岁。托以为卜相最吉而立之。前辉光谢嚣奏。言武功亭长孟宗浚井。得白石丹书。言安汉公为皇帝。符命之兴。自此始也。莽遂谋为居摄。以周公故事。皆如天子之制。明年改元为居摄元年。莽奏言帝母丁姬。祖母傅太后。葬不应礼。皆发其厮。既开傅太后厮。崩。压杀数百人。臭闻数里。发丁姬厮。有火出四五丈。群燕衔土投厮上。

赞曰。孝平之世。政自莽出。褒善显功。以自尊盛。观其文辞。方外百蛮。无思不服。休征嘉应。颂声并作。至于异见于上。民怨于下。莽亦不能文也。

居摄元年春二月。立婴为皇太子。号曰孺子。夏四月。安众侯刘崇。与丞相张绍谋曰。安汉公必危刘氏。吾帅宗族为先。海内必和之。遂合谋万馀人。攻宛城不能入而败。绍者。张竦之从弟。竦与崇族父刘嘉诣阙自归。莽赦之不罪。竦为嘉作奏曰。建初元寿之间。大统几绝。陛下圣德拯救。国命复延。临朝统政。动以宗室为始。登用九族为先。故乱则统其理。危则致其安。祸则引其福。绝则接其继。幼则代其任。夙夜孜孜不已。凡以为天下。厚刘氏也。建辟雝。立明堂。班大法。流圣化。天下颙颙。引领而叹。颂声洋洋满耳。人无愚贤男女。皆喻旨意。而刘崇独怀悖惑之心。操畔逆之虑。恶不忍闻。罪不容诛。诚子臣之仇。宗室之雠也。是故亲属震落而告其罪。民人溃叛而弃其兵。进不跬步。退不伏殃。臣闻叛逆之国。既以诛讨。则潴其宫。以为污池。纳垢浊焉。名曰凶墟。虽生菜茹而民不食。四墙其社。覆上栈下。着以为诫。臣不胜愤愤之情。愿为宗室倡始。父子兄弟。持畚荷锸。驰到南阳。潴崇宫室。令如古制。及崇社宜如亳社。盛称功德。莽大喜。封为师礼侯。七日。皆赐爵关内侯。封竦淑德侯。长安为之语。欲得封。过张伯松。力战斗。不如巧作奏。自后反者皆污池云。群臣复白太后。刘崇等所以谋反者。莽权轻也。宜尊莽以镇海内。五月甲辰。莽称假皇帝。冬十月丙辰。日有食之。是岁西羌庞恬傅幡反。遣护羌校尉窦况平之。

其二年春。窦况破西羌。夏四月。更造货。错刀一。直三十。契刀一。直五百。大钱一。直五十。与五铢并行。九月。东郡太守翟义。立严乡刘信为天子。东平王云子也。翟义。方进小子也。义将起兵。谓其姊子上蔡陈丰曰。莽必代汉。吾父子受国厚恩。当为国讨贼。假令时不成。死国埋名。犹可以不惭先帝。汝其从我乎。丰年十八。壮勇许诺。遂与东郡刘宇严乡侯刘信信弟璜结谋。初信兄开明立为王。无子。而信子匡嗣立为东平王。故义并东平王而立信。义自为大司马柱天大将军。以东平王傅苏隆为丞相。丹为御史大夫。东平王孙卿素有智略。以明兵法。在京师。义乃诈移书。以重罪传逮庆。移书郡国。言莽毒杀平帝。摄天子位。欲以绝汉。今天子已立。恭行天罚。郡国振动。比到山阳。众十馀万。莽惶恐。抱孺子祷郊庙。作厕告。遣谏议大夫桓谭等告谕天下。当反政之意。乃收族义家。后母及兄宣皆死。遣王邑孙建等十八人将兵击义。又置腹心七将军。屯关中以自备。冬十有二月。王邑等破翟义。斩刘璜。义与信弃军亡。义捕得。传尸长安。磔陈都市。信卒不得。初闻兵。茂陵以西二十三县贼尽发。赵明霍鸿等自称将军。劫掠吏民。众十馀万。火见未央宫殿前。

其三年春。地震。大赦天下。明鸿等皆破。莽自以威德遂盛。获天人助。乃谋即真之事。秋七月。莽母功显君死。意不在丧。为缌衰服而加麻环绖。如天子吊诸侯之礼。自以为摄天子位。不敢服其私亲也。凡一吊会葬皆如初。令新都侯崇为主。服丧三年。广饶侯刘京上书。言齐郡临淄县亭长卒。尝梦见人曰。天公使我告亭长。居摄皇帝当为真。不信我。亭中当有新井。亭长起视。亭中有新井百尺。又太保藏洪奏新井亭长符命。言雍巴郡得铜符帛图。文曰。天告帝符。献者封侯。莽于是改居摄三年为初始元年。期门郎张充等交谋共劫莽。立楚王。发觉诛死。梓潼人哀章作铜匮为两。检其一曰。天帝行玺金匮图。其二曰。赤帝玺某。传与黄帝莽金策。书某者。高皇帝名也。言莽为真天子图。书莽大臣八人。有王盛王兴。哀章因自窜其名。凡十一人。皆署官爵。为辅佐。以付高庙仆射以闻。戊辰。莽到高庙。拜受金匮。遂即天子位。改正朔。易服色。以十二月为正。以鸡鸣时为朔。色尚黄。初高帝时得秦玉玺。因服命之。名传国玺。莽令王舜从太后求之。太后怒骂舜。汝不顾义。我汉家寡老妇。旦暮且死。用此玺俱葬。终不可得。太后因号泣而言。左右莫不垂涕。舜悲不自胜。良久。乃白太后曰。臣等已无可言。莽必欲得之。太后宁能终不与邪。太后恐欲劫之。乃出投之于地。曰我老已死矣。知汝兄弟。不久灭族矣。乃尊太后为新室文母。莽以十月癸酉朔。为建国元年春。大赦天下。乃策命孺子曰。咨尔婴。昔皇天佑乃太祖。历代十二。享国二百一十载。天之厤数。在于予躬。诗不云乎。侯服于周。天命靡常。封尔为安定公。永为新室宾。于戏。敬天之休。往践乃位。无废朕命。以平原安德漯阴鬲重丘合凡万户。为安定公国。立汉祖宗之庙于其国。与周后并行其正朔服色。读策毕。莽亲执孺子手。流泣歔欷曰。昔周公摄位。终得复子明辟。今予独迫皇天威命。不得如意。哀叹良久。中傅将太子下殿。北面称臣。百僚陪位。莫不感动。以孝平皇帝后为安定太后。复更号曰黄皇室主。欲嫁之。主不听。莽按金匮辅臣皆封。拜王舜为太师。平晏为太傅。刘歆为太师。哀章为国将。是为四辅。甄邯为大司马。王寻为大司徒。王邑为大司空。是为三公。甄丰为更始将军。王兴为卫将军。孙建为立国将军。王盛为前将军。是为四辅将军。凡十一人。以应符命之名。孺子居其邸。使者监护。敕阿保乳母不得与语。至壮大不能名六畜。莽定诸侯王皆称公。及四夷皆更为侯。更作小钱径六分。文曰小钱。与大钱一直五十者。为二品并行。夏四月。徐乡侯刘快结党千数。起兵于其国。快兄殷。故汉胶东王时改为扶公。国在即墨。快攻殷。殷闭城拒。快败走死。莽增殷国为万户。复井田制。遣五威将军王奇等。班符命四十二篇于天下。以着代汉之符。赦天下。五威将军。皆乘干文车。驾坤六马。背负鷩鸟之毛。服饰甚伟。各置左右前后中帅。凡五帅。衣冠各如其方色。将军持节。称太一之使。帅持幢。称五帝之使。冬雷桐华。真定刘都等谋起兵。发觉诛。真定常山大雨雹。

其二年。莽之九月。戊己校尉史陈良终带共杀校尉刁护。劫掠吏士。自称汉大将。亡入匈奴。十有二月雷。更名单于号曰降奴服于知。时多作符命。以得封侯。其不为者。戏曰独天帝无除书。自是莽乃禁之。初甄丰刘歆王舜等建安汉宰衡之号。非复令莽居摄也。及即真。歆舜内惧。而丰性刚。形于颜色。丰子寻复作符命。故汉氏平帝后黄皇室主为寻妻。莽发怒收寻。皆死。连者数百人。词及扬雄。时校书在天禄阁。使者欲收之。雄恐惧。自投阁下几死。莽闻之曰。雄素不豫事。何故在此。间请问其故。乃歆子棻从雄问奇字。有诏勿问。莽之为人。大口蹶顄。露眼赤睛。大声如嘶。长七尺五寸。好厚履高冠。反膺仰视。或云所谓鸱目虎喙豺声也。故能啖人。亦为人所啖。莽闻而诛之。王舜自莽即位。病悸而死。
	
其三年。遣谒者持节。安车印绶。拜楚国龚胜为太子师友祭酒。秩上卿。使者之郡。太守县邑长吏三老官属行义诸生千人入胜舍。致诏书。胜因称病笃。使者以印绶加胜。辄推去。使者自言请留守胜。以秋凉发。胜知不免。谓门人高晖等曰。吾蒙汉之厚恩。岂以一身事二姓。遂不食十四日而死。有父老吊哭甚哀。曰嗟乎。薰以香自烧。膏以明自消。龚生竟夭天年。非吾徒也。遂出。莫知其谁。胜字君宾。与同郡龚舍字长倩友善。故世称两龚。并着名节。胜哀帝时为谏议大夫。荐龚舍甯寿皆征。胜曰。窃见国御巫医。尚为驾御。贤士宜有驾。于是诏从之。寿称疾不至。舍至。拜谏议大夫。以疾免。即就家拜太山太守。使者到县。请舍到庭受拜。舍曰。王者以天下为家。何必于宫。遂就家拜之。至官数月。以疾乞骸归。兄子曼容亦养志自修。为官不肯过六百石。辄自免去。莽以安车迎齐薛方。曰。尧舜在上。下有巢许。今则主上方隆唐虞之德。亦犹小臣欲守箕山之节。莽悦而听之。隃糜郭钦。杜陵蒋诩字元卿。皆以郡守刺史。以廉耻着名。齐国栗融字客卿。北海禽庆字子夏。苏章字文则。山阳曹竟字子期。皆大儒。俱不仕莽。池阳有小人。影长尺馀。或乘车马。或步行。操持万物。小大皆自称。三日乃止。海滨蝗。河水泛清河以东数郡。莽征能治河者。至以百数。大略者长水校尉平陵关并言河决。率尝于平原东郡左右。其地形下而土疏恶也。闻禹治河。本空此地。以为南北不过百八十里。河空此地。不为官亭民室而已。大司马掾张式言。水性就下。行疾则自刮成空而稍深。河水重浊。号一石水六斗泥。今西方诸郡。及京师民。引河渭水以溉田。春夏少水时。故河流迟。贮淤而稍浅。雨多水暴至则溢决。而国家数堤塞之。稍益高于平地。犹筑垣墙而贮水也。可顺从其性。无复以灌溉。则水道通利。无溢决之害矣。临淮韩牧以为可略于禹贡九河处穿之。纵不能为九。但为四五。宜有益。大司空掾王璜言。河入渤海。地高于韩牧所欲穿处。往者天尝连雨。东北风。海水溢西南。出浸数百里。九河地悉为海水渐矣。禹之行河水。本从西山下。东北去。周书曰。定王五年河徙。则今所行非禹之所穿也。又秦攻魏。决河灌其都。决处遂大。不可复补。宜却徙完平处。更开空。使缘西山足。乘高地东北入海。乃无水灾。事亦无施行者。
	
其四年夏。赤气出东方竟天。东北西南皆反乱侵边。

其五年二月。文母皇后崩。葬渭陵。与元帝合而沟水绝之。立庙于长安新室。世世献祭。元帝配食。坐于床下莽为后服丧三年。西域焉耆国叛杀都尉。冬十有一月。孛星出。
	
其六年三月壬申晦。日有蚀之。四月。陨霜杀草木。六月黄雾四塞。秋七月。大风拔树木。北阙城门瓦飞。雨雹。杀牛羊。莽以周官王制之文。置卒正连率。大尹职如太守。属长职如都尉。置州牧。其礼如三公。郡监二十五人。位上大夫。各主五郡。皆世其官。分长安六卿。置六师。各一人。分三辅为六尉郡河东河南河内弘农颍川南阳为六隧。郡置大夫。职如太守。属正职如都尉。及他官名悉改。大都至分为六郡。县以亭长为名者三百六十。其后数变更。一郡至五易名。而旋复其故。吏民不能记。每下诏书。辄系其本名而兼言之。令天下小学。以戊子代甲子为六旬首。
	
其七年春。日中星见。民讹言黄龙坠地。死黄山。宫中百姓奔走。观者万数。莽制礼作乐。说六经。公卿旦入暮出。连年不决。十一公分布劝农桑。班令于天下。中郎绣衣执法在郡国。乘权势。更相奏举。案章交错道中。召会吏民。逮捕证左。白黑纷乱。货赂相冒。守宫阙告诉者甚众。莽自以专权得汉政。故咸自揽众务。常御灯火。至明不能治。有司受成苟免。因缘为奸而已。上书者连年不决。县宰邮者至数年。兼领一切。竞为贪苛。拘系县狱者。至连年逢赦乃得出。卫士不交代者数年。冬。以郡县灾害。率减吏禄。终不得禄者。各因职为奸利以自给。谷籴常贵。百姓穷困。起为盗贼。邯郸以北大雨。水出流杀人。
	
其八年春二月。大雨雪。深者二丈。柏竹咸枯死。地震。莽诏曰。地者有动有震。震者为害。动者不害。故易称曰坤动而静。辟胁万物。万物生焉。其好自诬饰。皆此类也。长平观西岸崩壅泾水。泾水不流。郡臣上寿。以为土填水。匈奴灭亡之兆也。臣下从谀亦如之。秋七月丁酉。霸陵城灾。戊子晦。日有蚀之。翟义党王孙庆捕得。莽使大医尚方巧屠。共刳剥之。量度五藏。以竹挺寻脉。知所终始。云可以治病。
	
其九年。琅邪女子吕母为子报仇。党众寖多。至数万人。号曰赤眉。莽亲至南郊作威斗。威斗者。以五石铜为之。形若北斗。长二尺五寸。欲以厌兵。令有司命人负之。
	
其十年正月朔。北军南门灾。莽一切收长吏家财五分之四以助边。令吏得告将。许奴告主。欲禁奸。奸愈甚。樊崇刁子都等。以饥饿相聚于琅邪。众皆数万。
20 Jump to dictionaryShow parallel passages	孝平皇帝... :	
其十一年。令太史更推三万六千岁历纪。六岁一改元。布告天下。时匈奴寇边。莽乃大募发丁男死罪囚吏民奴。一切税吏民皆三十取一。传募有伎术者。待以不次之位。上言便宜者以万数矣。或言能渡水不用舟楫。连马接车济百万之师。或言不持斗储。食药物。马不饥。或言能飞。一日千里。莽辄试之。取大鸟翮作翼。头与身皆着毛。通引钚钮。飞数百步辄堕。莽知其不可用。苟欲获其名。皆拜大将军。赐以车马待诏。发遣大司马武建伯严尤。与将军廉丹击匈奴。皆赐姓王。大凡十三部。将四十万众。赍三百日粮。欲同时并出塞。追匈奴内之丁零。因分其地。立唿韩邪十五子。严尤谏曰。匈奴为害久矣。周秦汉皆征之。然皆未得上策者。周得中策。汉得下策。秦无策焉。当周宣王之时。猃狁内侵。命将驱之。尽境而反。其视夷狄之侵。譬犹蚊蚋之害。驱之而已。故天下称明。是为中策。汉武帝选将练兵。赍粮深入。虽有克获之功。胡辄报之。兵连祸结。四十馀年。中国罢耗。匈奴亦创艾。而天下称武。是为下策。始皇不忍小忿。而轻民力。恢长城之固。延袤万里。转输之行。起于负海。疆场未定。中国内竭。以丧社稷。是为无策。今天下遭阳九之厄。比年饥馑。而北边尤甚。今发四十万众。赍三百日之粮。东据海岱。南取江淮。然后能备。计其道里。一年尚未集合。兵先至者。聚居暴露。师老械朽。势不可用。此一难也。边城空虚。不能奉军粮。内调郡国。不相及属。此二难也。计一人三百日食。用米十八斛。非牛力不能胜。牛又当自赍食。加二十四斛。重矣。胡地沙卤。多乏水草。以往事揆之。军出不满百日。牛必死尽。且馀粮尚多。人不能胜。此三难也。秋冬甚寒。春夏则多风。赍釜镬薪炭。重不可胜。食糒饮水。以历四时。师有疾疫之忧。势不能久。此四难也。辎重自随。则轻锐者少。不得疾行。虏径遁逃。势不相及。幸而逢虏。则累辎重。如遇险阻。衔尾相随。虏邀遮前后。危殆不测。此五难也。大用民力。功不可必立。臣伏忧之。莽不听。又复引古者名将乐毅白起不用之意。及谕边事凡三篇。及当出师庭议。尤固争之。宜先忧山东。莽怒。策尤为庶人。以董忠代之。师久屯不行。运转不已。天下骚动。翼平连率田况奏。言民资不实。莽复三十税一。以况忠言忧国。进爵为伯。众皆骂之。夙夜连率韩博上言。有奇士巨毋霸。长一丈六尺。大九围。来至臣府。曰欲奋击匈奴。出于蓬莱东南五城西北。轺车不能胜。即以大车驷马。载霸诣阙。愿陛下作大甲高车。贲育之衣。遣大将军一人。虎贲百夫迎之。于道。京师门不容者。开大高之。欲以示百蛮。意欲以讽莽。莽闻而恶之。留霸新丰。更其姓曰巨母霸。谓因文太后霸王符也。博以非所宜言。弃市。
	
其十二年。大顺时之令。春夏斩人都市。二月壬申。日正黑。七月大风。毁玉露台。杜陵便殿乘虎文衣载在室匣中。自出立于外堂上。良久乃委地。莽欲示万世之基。乃营长安城南堤封百顷。以起九庙。黄帝虞舜陈胡王齐敬王济百闵王。凡五庙不毁云。济南伯王元城孺王阳顷王新都显王黄帝庙。东西南北各四十丈。高十七丈。馀各半之。金银雕饰。穷极工巧。费用巨百万。卒徒死者以万数。鉅鹿马适求。举燕兵以诛莽。发觉诛死。南郡张霸江夏羊收王匡等起兵于绿林下江。共皆万馀人。武功中水乡民舍垫为池。
	
其十三年。更州牧为监。如刺史。莽子临与莽侍婢通。恐漏泄。乃谋杀莽。发觉自杀。秋。陨霜杀菽。关东大饥。莽问群臣擒贼方略。故左将军公孙禄征来与议。禄曰。太史令宗宣诬天文。以凶为吉。太傅唐遵饰虚伪以取名。国师刘歆颠倒五经。毁坏师法。明学男张邯。地理侯孙阳。造井田。使民弃业。羲和唐匡设六管以劳工商。说符侯崔发阿谀以取容。令下情不得上通。宜诛此数子以慰天下。莽怒。令虎贲扶禄出。时民皆饥愁。州县不能慰安。又不得擅发兵。故盗贼寖多。唯翼平连率田况发四万人。授以兵车。与刻石为约。赤眉闻之。不敢入界。况自劾奏。莽切责况擅发兵。赦罪。谕以擒贼。况自请出击贼。所向皆破。莽使况领青徐二州牧。况请无出大将。选牧尹以下。明其赏罚。收合离散。小国徙其老弱置大城中。积谷。并力固守。贼攻城不得。势必不能聚。所过乏食。以此招之则降。击之则灭。今出大将军。郡县苦之。乃甚于贼。宜尽征还乘传使者。以休息郡县。委任臣二州。盗贼必平。莽畏恶况。阴为发代。赐况书。将代监其兵。况随使者还。齐地遂败。

其十四年闰月。霸桥灾。数千人沃之不灭。关东民相食。蝗虫蔽天。自东来至长安。入未央宫。发吏民。设购赏以捕之。时下江兵盛。新市朱鲔。平林陈收。皆复聚众。莽遣大将军孔仁严尤陈茂击之。前所遣太师王匡更始将军廉丹击赤眉。匡丹皆败。莽知天下溃叛。乃分遣使除六管诸禁。诏令民不便者。皆收还之。时世祖与伯升起兵。与平林合攻棘阳。十有二月。有星孛于张箕。
	
其十五年二月辛巳。刘圣公立为更始皇帝。即世祖之族兄也。莽遣大司徒王寻。大司空王邑。将兵号百万击更始。二公兵败于昆阳。关东震恐。道士西门君惠。谓莽从兄王涉曰。谶云汉复兴。刘秀为天子。天子国师刘歆是也。先是歆依谶改名秀。涉以语大司马董忠。共语歆。歆谓天文人事。东方必成。歆亦怨杀其二子。又畏大祸将至。遂谋与忠劫莽东降。忠等诛死。歆涉以亲近。莽恶其人闻。遂隐诛。歆涉自杀。莽师徒外破。大臣内叛。无所复信。忧懑不能食。性好小数。但为厌胜之事。遣人坏汉园陵罘罳。云无使民复思汉。皆此类也。崔发言国有大灾。则哭以厌之。莽乃率群臣至南郊大哭。告天下诸生小民旦夕会哭。甚者除为吁嗟郎。汉兵至。遂发莽先人坟墓。烧其棺椁。焚其九庙。火照城中。十一月戊申朔。汉兵入城。城中人皆降。避火前殿。莽犹按式回席。随斗柄而坐。曰天生德于予。汉兵其如予何。庚戌。乃升渐台。执威斗。抱符命。群臣从者尚千馀人。王邑兵尽乃还。父子守莽。下晡时。兵众上台。邑等战死。邑者。成都王商之子也。莽藏室中地隅间。校尉公孙宾就斩莽头。军人争莽身。支纷节解。肌肉脔切。遂传首谒更始于宛。孝平后曰。何面目复见汉家。遂投火而死。后婉嫕有志操。自刘氏废称疾不朝会。莽欲改嫁之。令立国将军孙建子将医问疾。后大怒。鞭其旁侍者。发怒不起。莽遂不敢逼之。锺武刘望聚众汝南。称尊号。严尤陈茂投之。尤为大司马。茂为丞相。十馀日望兵败。尤茂并死。司命孔仁以兵降汉。乃叹曰。吾闻食人食者死其事。乃自刎死。

本传曰。王莽始起外戚。折节力行。以要名誉。宗族称孝。朋友归仁。及其居位辅政。成哀之际。勤劳国家。直道而行。动见称述。岂所谓在家必闻。在国必闻。色取仁而行违者。莽既不仁。而有邪佞之才。又乘四父历世之权。遭汉中微。国统三绝。而太后寿考。为之宗主。故得肆其奸慝。而成篡夺之祸。推此言之。亦有天时。非人力也。及其窃位南面。处非所据。颠覆之势。险于桀纣。而莽晏然。自谓唐虞复出。乃始恣睢。奋其威焰。滔天虐民。穷凶极恶。毒被诸夏。乱起蛮貊。未足逞其欲焉。故海内嚣然丧其乐生之心。内外怨恨。远近俱发。城池不守。支体分裂。遂令天下城邑为墟。丘垄发掘。害遍生灵。延及朽骨。书传所载乱臣贼子无道之人。考其祸败。未有如莽之甚也。昔秦燔诗书以立私议。莽诵六经以文奸言。同归殊涂。俱用亡灭。此皆亢龙之绝气。非命之运会。紫色蝇声。馀分闰位为圣王之驱除云尔。王莽既败。天下云扰。大者建州郡。小者据县邑。公孙述称帝于蜀。隗嚣据陇拥众。收集英雄。班彪在焉。彪即成帝婕妤之弟之稚子也。嚣问彪曰。往者周亡。战国并争。天下分裂。数代然后始定。意者纵横之事。复起于今日乎。将乘运迭兴。在一人也。愿先生论之。论曰。周废兴与汉稍异。昔周立爵五等。诸侯从政。根本既微。枝叶强大。故其末流有纵横之事。其势然也。汉家承秦之制。郡县治民。臣无百年之柄。至于成帝。假借外家。哀平祚短。国嗣三绝。危自上起。伤不及下。故王氏之贵。倾擅朝廷。能窃其位。不恤于人心。是以即位之后。天下莫不引领而叹。十馀年间。中外骚动。远近俱发。假号云合。咸称刘氏。不谋同辞。方今豪杰带州域者。皆无七国世业之资。诗云。皇矣上帝。临下有赫。监观四方。求民之瘼。今民皆讴吟思汉。乡仰刘氏。已可知矣。嚣曰。先生之言周汉之势可。至于见愚人习识刘氏。而谓汉家重兴。疏矣。昔秦失其鹿。刘氏逐而得之。时民复知汉乎。彪感其言。又闵祸患之不息。乃着王命论以救时难。其辞曰。昔在帝尧之禅。曰咨尔舜。天之历数在尔躬。舜亦以命禹。暨于稷契。咸佐唐虞。光济四海。奕世载德。至于汤武而有天下。虽遭遇异时。而禅代不同。至于应天顺民。其揆一也。是故刘氏承尧之后。氏族之世。着于春秋。唐据火德而汉运绍之。始起丰沛。神母夜号。以彰赤帝之符。由是言之。帝王福祚。必有明圣显懿之德。丰功厚利积累之业。然后精诚通于神明。流泽加于生民。故为神明所福飨。天下所归往。未见亡命。功德不纪。而能崛起于此者也。世俗见高祖起于布衣。不达其故。以为适遭暴乱。得奋其剑。游说之士。比于逐鹿。捷者幸而得之。不知神器有命。不可以智力求之。悲夫。此世俗所以多乱臣贼子也。若然。岂徒晻于天道。又不睹于人事也。夫饥馑流离。单寒道路。思短褐之袭。儋石之畜。所愿不过一金。终于转死沟壑。何也。则贫穷亦有命也。况乎天子之位。四海之富。神明之祚。可得而妄处哉。故虽遭罹厄会。窃其权柄。勇如信布。强如梁籍。成如王莽。然卒就鼎镬。伏斧锧。烹煮分裂。又况幺么不及数子哉。而欲晻干天位者乎。是驽蹇之乘。不骋千里之涂。燕雀之俦。不奋六翮之用。楶税之材。不荷栋梁之任。斗筲之子。不秉帝王之量。易曰。鼎折足。覆公餗。言不胜任也。当秦之末。豪杰并起。共推陈婴而欲王之。婴母止之曰。自吾为汝家妇。汝世贫贱。卒得富贵不祥。不如以兵属人。事成少受其利。不成祸有所归。婴从其言。而陈氏以宁。王陵之母。亦见项羽必亡。知刘氏将兴。是岁陵为汉将。母获于楚。有汉使来。陵母见之。曰告吾子。汉王长者。必得天下。尔谨顺事之。无有二心。遂对汉使。伏剑而死。以固陵心。其后果定汉。陵为相封侯。夫以匹妇之明。犹能推事理之致。探祸败之机。传宗祀于无穷。垂策书于春秋。而况丈夫乎。是故穷达有命。吉凶由人。婴母知废。陵母知兴。审此四者。帝王之分决矣。盖在高祖。其兴也有五。一曰是帝尧之苗裔。二曰体貌多奇异。三曰神武有征应。四曰宽明而仁信。五曰知人善任使。加之以诚信好谋。达于听受。见善如不及。用人如由己。从谏如顺流。趣时如向赴。当食吐哺。纳子房之策。收足挥洗。揖郦生之说。悟戍卒之言。断怀上之情。高四皓之名。割肌肤之爱。举韩信于行陈。收陈平于亡命。英雄陈力。群策毕举。此高祖之大略也。所以成帝业焉。若乃灵瑞符应。又可略闻矣。初刘媪妊高祖。梦与神遇。雷电晦冥。有龙蛇之怪。及长而多灵。有异于众。是以王媪武负。感物而折券。吕公睹形而进女。秦皇东游以厌其气。吕后望云而知其处。始受命则白蛇分。西入关则五星聚。故淮阴留侯。谓之天授。非人力也。历古今之得失。验行事之成败。稽帝王之世运。考五者之所谓。趣舍不厌斯位。符应不同斯庆。而苟昧权利。越次妄据。外不量力。内不知命。则必丧保家之主。失天年之寿。遇折足之凶。伏斧锧之诛。英雄诚知觉悟。畏若祸戒。超然远览。渊然深识。收婴陵之明分。绝信布之觊觎。距逐鹿之瞽说。审神器之授受。无贪不可几者。为二母之所笑。则福祚流于子孙。天禄永终矣。彪知嚣不寤。乃避难于河西。河西大将军窦融访问焉。举茂才为徐令。彪子固。字孟坚。明帝时为郎。据太史公司马迁史记。自高祖至于孝武大功臣。绍其后事。迄于孝平王莽之际。着帝纪表志传。为汉书凡百篇。述其帝纪。其辞曰。皇矣汉祖。纂尧之绪。实天生德。聪明神武。秦人不纲。网漏于楚。爰兹发迹。断蛇奋旅。神母告符。朱旗乃举。越蹈秦郊。婴来稽首。革命创制。三章是纪。应天顺人。五星同晷。项氏畔奂。绌我巴汉。西土宅心。战士愤怨。乘衅而起。席卷三秦。割据山河。保此怀民。股肱萧曹。社稷是经。爪牙信布。腹心良平。恭行天罚。赫赫明明。述高纪。
	
孝惠短世。高后称制。罔顾天显。吕宗以败。述惠纪。
	
太宗穆穆。允恭玄默。化民以躬。率下以德。农不供贡。罪不收孥。宫不新馆。陵不崇基。我德如风。民应如草。国富刑清。登我汉道。述文纪。
	
孝景莅政，诸侯方命。克伐七国，王室以定。匪怠匪荒，务在农桑。着于甲令，民用宁康。述《景纪》。
	
世宗晔晔。思弘祖业。畴咨熙载。髦俊并作。厥作伊何。百蛮是攘。恢我疆宇。外搏四荒。武功既抗。乃迪斯文。宪章六学。统一圣真。封禅郊祀。祭秩百神。协律改正。享兹永年。述武纪。

孝昭幼冲。厮宰惟忠。燕盖诪张。实睿实聪。罪人斯得。邦家和同。述昭纪。

中宗明明。寅用刑名。时举傅纳。听断惟精。柔远能迩。燀耀威灵。龙荒朔漠。莫不来庭。不承祖烈。尚于有成。述宣纪。
	
孝元翼翼。高明柔克宾礼故老。优容亮直。外割禁苑。内损御服。离宫不卫。山陵不邑。阉尹之疵。秽我明德。述元纪。
	
孝成皇皇。临朝有光。威仪之盛。如圭如璋。壸闱恣赵。朝政在王。炎炎燎火。亦允不扬。述成纪。
	
孝哀彬彬。克揽威神。凋落洪枝。颠倒鼎臣。婉娈董公。惟亮天功。大过之困。实挠实凶。述哀纪。
	
孝平不造。新都作宰。不周不伊。丧我四海。述平纪。
	
凡汉有天下。地东西万九千三百二里。南北万二千三百六十八里。堤封万万四千五百一十三万六千四百五顷。除邑居道路山林川泽郡国不可辟者。定垦田八百二十七万五百六十七顷。郡国三事三十。县一千三百一十四。道三十三。侯国二事。四十一。户。千二十三万三千六百一十二。口。五千六百五十九万四千九百九十八人。此在国家强盛之时。
	
凡汉纪。其称年本纪表志传者。书家本语也。其称论者。臣悦所论。粗表其大事。以参得失。以广视听也。惟汉四百二十有六载。皇帝拨乱反正。统武兴文。永惟祖宗之洪业。思光启于万嗣。阐综大猷。命立国典。以及群籍。于是乃作考旧。通连体要。以述汉纪。易称多识前言往行。以畜其德。诗云古训是式。中兴已前一时之事。明主贤臣。规模法则。得失之轨。亦足以监矣。撰汉书百篇以综往事。庶几来者亦有监乎此。其辞曰。
	
茫茫上古。结绳而治。书契爰作。典谟云备。明德惟馨。光于万祀。其在中叶。实有陶唐。不显伊则。配天惟明。荡荡厥猷。有焕其章。至于有周。对日重光。于赫大汉。统辟元功。穆穆惟祗。二祖六宗。明明皇帝。纂承洪绪。遭国闵凶。困于荼蓼。实天生德。应运建主。矫矫俊臣。惟国作辅。绥我思成。有德思祜。拨乱反正。大建惟序。武功既列。乃赞斯文。礼惟前轨。命我小臣。爰着典籍。以立旧勋。综往昭来。永监后昆。侍中悦上。