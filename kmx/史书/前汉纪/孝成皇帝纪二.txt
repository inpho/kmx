三年。春二月。楚王嚣来朝。诏曰。嚣孝弟仁慈。在国二十馀年。纤介之过未尝闻。书不云乎。用德彰厥善。其封嚣子勋为广戚侯。二月丙戌。犍为地震。山崩。拥江水逆流。秋八月乙卯晦。日蚀。光禄大夫刘向。校中秘书。谒者臣农。使使求遗书于天下。故典籍益博矣。刘向典校经传。考集异同。云。易。始自鲁商瞿子木。受于孔子。以授鲁藁庇子庸。子庸授江东馯臂子弓。子弓授燕人周丑子家。子家授东武孙虞子乘。子乘授齐国田何子装。及秦焚诗书。以易为卜筮之书。独不焚。汉兴。田何以易授民。故言易者。本之田何焉。灾川人杨叔传其学。武帝时。为大中大夫。由是有杨氏学。梁人丁宽受易田何。为梁孝王将军距吴楚。着易说三万言。宽授槐里田王孙。王孙授沛人施雠。东海孟喜。琅邪梁丘贺。雠为博士。喜为丞相掾。由是有施孟梁丘之学。此三家者。宣帝之时立之。京房受易于梁人焦延寿。独得隐士之说。托之孟氏。刘向校易说。皆祖之田何。唯京房为异党。不与孟氏同。由是有京氏学。元帝时立之。东莱人费直。治易长于筮。无章句。徒彖象系辞十篇文言解说上下经。沛人高相。略与费氏同。专说阴阳灾异。此二家。未立于学官。唯费氏经与鲁古文同。尚书本自济南伏生。为秦博士。及秦焚书。乃辟藏其书。汉兴。伏生求其书。亡数十篇。得二十九篇。文帝欲征伏生。时年九十馀。不能行。遣晁错往受之。千乘人欧阳伯和传其学。而济南张生传尚书。授夏侯始昌。始昌传族子胜。胜传从兄子建。建又事欧阳氏。颇与胜异。由是为大小夏侯之学。宣帝时立之。鲁恭王坏孔子宅。以广其宫。得古文尚书。多十六篇。及论语孝经。武帝时。孔安国家献之。会巫蛊事。未列于学官。诗。始自鲁申公作古训。燕人韩婴。为文帝博士。作诗外传。齐人辕固生为景帝博士。亦作诗外内传。由是有鲁韩齐之学。赵人有毛公。为河间献王博士。作诗外传。谓得子夏所传。由是为毛诗。列于学官。礼。始于鲁高堂生。传士礼十八篇。多不备。鲁人徐生。善为礼容。文帝时。为礼官大夫。宣帝时。为少府。后仓最为明礼。而沛人戴圣戴德传其业。由是有后仓大小戴之学。其礼古经五十六篇。出于鲁壁中。犹未能备。歆以周官十六篇为周礼。王莽时。歆奏。以为礼经。置博士。乐。自汉兴。制氏以知雅乐声律。世在乐官。但纪铿锵鼓舞而已。不能言其义。河间献王与毛公等共采周官与诸子乐事者。乃为乐记。及刘向校秘书。得古乐记二十三篇。与献王记不同。春秋。鲁人谷梁赤齐人公羊高。各为春秋作传。景帝时。胡母子都与董仲舒治春秋公羊。皆为博士。瑕丘人江公治谷梁。与仲舒议春秋。不及仲舒。武帝时。遂崇立公羊。而东平嬴公受其业。昭帝时。为谏议大夫。授鲁国眭孟。孟授东海严彭祖。彭祖授颜安乐。由是有颜严之学。沛人蔡千秋治谷梁。与公羊家并议帝前。帝善谷梁说。擢千秋为谏议大夫。遂立谷梁。始鲁人左丘明。又为春秋作传。汉兴。张苍贾谊皆为左氏训。刘歆尤善左氏。平帝时。立左氏春秋毛诗逸礼古文尚书。后复皆废。及论语有齐鲁之说。又有古文。凡经皆古文。凡书有六本。谓象形象事象意象声转注假借也。有六体。谓古文奇字篆书隶书虫书也。秦时狱官。多事省文。从易。施之于徒隶。故谓之隶书。昔周之末。孔子既殁。后世诸子。各着篇章。欲崇广道艺。成一家之说。旨趣不同。故分为九家。有儒家道家阴阳家法家名家墨家纵横家杂家农家。儒家者流。盖出于司徒之官。明教化者也。道家者流。盖出于史官。明成败兴废。然后知秉要持权。故尚无为也。阴阳家者流。盖出于羲和之官。敬顺昊天。以授民时者也。法家者流。盖出理官也。名家者流。盖出于理官。民位不同。体亦异数。故正名也。墨家者流。盖出于清庙之官。茅屋采椽。是以尚俭。宗祀严父。是以右鬼神。养三老五更。是以兼爱。选士大射。是以尚贤。顺四时五行。是以非命。以孝示天下。是以尚同。纵横家者流。盖出行人之官。遭变用权。受命而不受辞。杂家者流。盖出于议官。农家者流。盖出于农稷之官。各引一端。高尚其事。其言虽殊。譬犹水火。相灭亦相生也。舍所短。取所长。足以通万方之略矣。又有小说家者流。盖出于街谈巷议。所造及赋诵兵书术数方伎。皆典籍苑囿。有采于异同者也。刘向卒。上复使向子歆继卒父业。而歆遂撰群书而奏七略。有辑略。有诗赋略。有六艺略。有诸子略。有兵书略。有术数略。有方伎略。共万三千二百六十九卷。自是以来。稍稍复增集。
	
荀悦曰。经称立天之道。曰阴与阳。立地之道。曰柔与刚。立人之道。曰仁与义。阴阳之节。在于四时五行。仁义之大体。在于三纲六纪。上下咸序。五品有章。淫则荒越。民失其性。于是在上者。则天之经。因地之义。立度宣教。以制其中。施之当时。则为道德。垂之后世。则为典经。皆所以总统纲纪。崇立王业。及至末俗。异端并生。诸子造谊。以乱大伦。于是微言绝。群议缪焉。故仲尼畏而忧之。咏叹斯文。是圣人笃文之至也。若乃季路之言何必读书然后为学。棘子成曰君子质而已矣何以文为。夫潜地窟者而不睹天明。守冬株者而不识夏荣。非通照之术也。然博览之家。不知其秽。兼而善之。是大田之莠。与苗并兴。则良农之所悼也。质朴之士。不择其美。兼而弃之。是昆山之玉。与石俱捐。则卞和之所痛也。故孔子曰。博学于文。约之以礼。亦可以弗畔矣夫。孝武皇帝时。董仲舒推崇孔氏。抑绌百家。至刘向父子。典校经籍。而新义分方。九流区别。典籍益彰矣。自非至圣之崇。孰能定天下之疑。是以后贤异心。各有损益。中兴之后。大司农郑众。侍中贾逵。各为春秋左氏传作解注。孝桓帝时。故南郡太守马融着易解。颇生异说。及臣悦叔父故司徒爽。着易传。据爻象。承应阴阳变化之义。以十篇之文。解说经意。由是兖豫之言易者。咸传荀氏学。而马氏亦颇行。于是爽又着诗传。皆附正义。无他说。又去圣久远。道义难明。而古文尚书毛诗左氏春秋周官。通人学者。多好尚之。然希各得立于学官也。是时。夜郎王兴与勾町王及各诸外国。更相攻伐。遣大中大夫张匡。持节以和解之。兴不承诏命。刻木为汉使而射之。于是以临邛陈立为牂柯太守。立喻告兴。兴不从命。立奏请诛之而未报。立从数千人出行县。至兴国。且同亭召兴。兴以从邑各数百人诣立。立责数兴。因斩兴头。巴君曰。将军诛无状。请出晓士众。皆释兵降。勾町王等。其王震恐。乃入粟牛羊以劳士众。立还归郡。兴妻父翁指。与兴子务邪。收馀兵迫胁旁邑。立奏募诸蛮夷与都尉长吏攻翁指等。蛮夷共斩其首以降。西夷遂平。会巴蜀郡多盗贼。徙立为巴郡太守秩中二千石。爵左庶长。后徙天水太守。劝耕农。为天下最。赐黄金四十斤。

四年。春正月。匈奴单于来朝。引见白虎殿。丞相王商坐未央廷。商为人有威重。长八尺馀。身体盛大。容貌绝人。单于见商谒拜。商起。离坐与言。单于仰视商容貌。迁延郄退。甚畏敬之。赦天下。二月。单于罢归。三月癸丑朔。日有蚀之。遣光禄大夫博士孟嘉等行次河所。伤败不能自存者。赈贷收葬之。壬辰。长陵临泾岸崩。壅水。夏四月壬寅。丞相王商免。王凤既以议水事恨商。而琅邪郡有灾害。商按太守杨肜。凤为肜请。商不听。遂奏免肜。而按果寝不下。凤由是重怨商。乃令人诬告商与父侍婢奸。商女弟淫逸。使奴杀其父。又疑商教杀之。上欲勿治。凤固争之。遂收丞相印绶。商免三日。发病而欧血死。
	
荀悦曰。王商言水不至。非以见智也。非以伤凤也。欲将忠主安民。事不得已。而凤以为慨恨。冯婕妤之当熊。非欲见勇也。非欲求媚也。非以高左右也。恻怛于心。将以救上。而傅昭仪以为隙。皆至于死。真可痛乎。夫独智不容于世。独行不畜于时。是以昔人所以自退也。虽退犹不得自免。是以离世深藏。以天之高而不敢举首。以地之厚而不敢投足。诗云。谓天盖高。不敢不局。谓地盖厚。不敢不蹐。哀今之人。胡为虺蜴。本不敢立于人间。况敢立于朝乎。自守犹不免患。况敢守于时乎。无过犹见诬枉。而况敢有罪乎。闭口而获诽谤。况敢直言乎。虽隐身深藏犹不得免。是以甯武子佯愚。接舆为狂。困之至也。人无狂愚之虑者。则不得自安于世。是以屈原怨而自沈。鲍焦愤而矫死。悲自甚也。虽死犹惧形骸之不深。魂神之不远。故徐衍负石入海。申屠狄蹈瓮之河。痛之极也。悲夫。以六合之大。匹夫之微。而一身无所容焉。岂不哀哉。是以古人畏患。苟免以计安身。挠直为曲。斫方为圆。秽素丝之洁。推亮直之心。是以羊舌职受盗于王室。蘧伯玉可卷而怀之。以死易生。以存易亡。难乎哉。夏六月丙午。光禄大夫张禹为丞相。禹字子文。河内人。上为太子时。禹为博士。以论语孝经授上。而博士郑宽中以尚书授上。皆赐爵关内侯。禹为人谨厚。然内殖货财。多买田。至四百顷。皆泾渭溉灌。极高腴上贾。财物皆称是。庚戌。楚王嚣薨。山阳火生石中。改元为阳朔。
	
阳朔元年。春二月丁未。晦。日有蚀之。三月。赦天下。冬。京兆尹王章下狱死。章。泰山人也。好节义。敢直言。元帝时。为左曹中郎将。为石显所排。免。上即位。大将军王凤专权。举章为司隶校尉。贵戚皆敬惮之。以选。为京兆尹。章虽为凤所举。疾凤专权。不亲附凤。乃奏封事。召见。言凤诬罔不忠。不堪任用。上悟。谓章曰。微京兆尹直言。吾不闻吾社稷计。且唯贤知贤。君试为朕求可以自辅者。因荐琅邪太守冯野王。上欲以代凤。时凤弟侍中王音私听之。告凤。凤惧。称病就第。乃上书乞骸骨。辞旨甚哀切。太后闻之。流涕不食。上少而亲凤。亦不忍废凤。复起视事。先是。凤进小妇弟为美人。已尝适人。章以为羌胡尚杀首子以荡肠以正世。而凤进已出之女。不忠不敬。于是尚书劾奏章。知野王前以王舅出补吏而荐。欲令在朝。阿附诸侯。又比上于夷狄。非所宜言。罪至大逆。死狱中。妻子徙合浦。初。章学长安疾。病无被。卧牛衣中。与妻子辞诀涕泣。其妻怒之曰。仲卿京师尊贵。在朝廷者。谁逾仲卿也。今疾病困厄。不自激昂。乃反涕泣。何其鄙也。及上封事。妻止之曰。人当知足。独不念牛衣中事邪。章曰。非女子所知也。及章下狱。妻子皆收系。章小女年十二。夜起号泣曰。我君死矣。狱上。唿囚常至九。今八而止。我君素刚。先死者必我君也。章果已死。众庶愍而痛之。先是王尊为京兆尹。及章死。王吉子骏为京兆尹。皆有能名。故京兆为之语曰。前有赵张。后有三王。九江人梅福。以布衣因县道上书言变事。曰。故京兆尹王章。质性忠直。非有反逆之辜。而戮及妻子。折直士之节。结谏臣之舌。群臣皆知其非罪。然不能争。天下以言为戒。此最国家之大患也。群臣顺旨。莫有执正。何以明其然也。试取民所上书。陛下之所善者。试下之廷尉。必曰非所宜言。大不敬。以此卜之可见矣。方今君命圮绝。而主威夺。外戚之权。日以盛隆。汉兴以来。社稷三危。吕霍上官。皆母后之家。亲亲之道。全之为右。当以贤师良傅。教以孝弟之道。今乃尊宠其位。授以魁柄。使之骄逆。至于夷灭。此失亲亲之大者也。后福又上书曰。臣闻不在其位而谋其政者。越职也。位卑而言高。触罪也。越职触罪。危言世患。虽伏锧横分。臣之愿也。守职不言。没齿全身。死之日。尸未腐而名灭。虽有齐景之位。伏枥千驷。臣不贪也。故愿一登文石之阶。陟丹霄之途。当户牖之法。坐展平生之愚。虑。虽无益于当时。有遗于后世。此臣寝所以不安。食所以忘味也。昔武王伐纣。未及下车而存五帝之后。封殷于宋。绍夏于杞。明着三统。示不独有。春秋经曰。宋杀其大夫。谷梁传曰。其下称名氏。以其存祖位。尊之也。此言孔子故殷后也。虽非正统。封其子孙。以为殷。礼亦宜之。传曰。贤者子孙。宜有土地。而况圣人。又殷之后哉。今仲尼之庙。不出阙里。孔氏子孙。不免编户。以圣人之德。而歆匹夫之祀。非皇天之意也。今陛下诚能据仲尼之素功以封其子孙。则国家必获其福。又陛下之名。与天无极。何则。追圣人之素功。封其子孙。未有法也。若能为之。后世必以为法。不灭之名。可不勉哉。福自以疏远。又讥切王氏。前后数上书。辄不见纳。及后王莽专政。福一朝其妻子去九江。人传以为仙去。其后有人见福于会稽。变姓名为市门吏。
	
二年。春寒失节。三月。赦天下。御史大夫张忠卒。夏四月丁卯。侍中太仆王音为御史大夫。五月。除吏八百石五百石秩。秋。关东大水。八月甲戌。定陶王康薨。
	
三年。三月。有石陨于东郡八。夏六月。颍川铁官徒申屠圣等八百十人。杀长吏。盗库兵。自称将军。经历郡国。遣丞相长史丞逐捕。以军兴从事。皆伏辜。秋八月丁巳。大司马大将军王凤薨。凤病笃。上临问。执其手垂泣曰。将军而有不讳。平陵侯谭。次将军矣。凤顿首泣曰。谭等虽于臣至亲。行皆奢侈。不如御史大夫音谨饬。臣敢以死争之。初。谭尝倨。不肯事凤。而音恭敬。凤荐之。凤薨。音为大司马车骑将军秉政。而谭镇城门兵。音以从舅越次。小心亲职。上嘉焉。封安阳侯。而谭见音越度。与音有隙。不受城门职而薨。上闵悔之。乃令成都侯立作特进。领城门兵。得举吏如大将军府。郎中魏都杜业说音曰。恩深者其养谨。爱至者其报详。夫戚而不见异。亲而不见殊。孰能无怨。此棠棣角弓之所为作也。昔秦伯有千乘之国。而不能容其母弟。春秋讥焉。周邵则不然。忠以相辅。义以相匡。不以圣德独兼国宠。分职于陕。并为辅弼。故内无怨恨之隙。外无轻侮之嫌。俱飨天佑。两荷高名。盖以此也。窃见成都侯。明诏所以优宠。将军宜承顺圣意。加异往时。每事凡谊。必与及之。昔魏文侯悟大雁之献。而父子益亲。陈平供一饭之馔。而将相加欢。所接虽在楹陛俎豆之间。其为国折冲厌难。岂不远哉。音甚纳其言。而业后为凉州刺史。冬十月丁卯。光禄勋于永为御史大夫。
	
四年。春二月。赦天下。夏四月。雨雪。秋九月壬申。东平王宇薨。闰月壬戌。御史大夫于永卒。
	
鸿嘉元年。春正月癸巳。少府薛宣为御史大夫。二月壬午。行幸初陵。赦作徒。以新丰戏乡为昌陵县。奉初陵。赐天下名爵一级。女子百户牛酒。鳏寡孤独高年帛。逋贷不入者勿收。三月庚戌。丞相张禹。赐金安车驷马免。夏四月庚辰。御史大夫薛宣为丞相。宣。东海人也。为人清净有恩。好威仪。进止雍容。甚可观也。然经术浅薄。长于政事。初为不其丞。琅邪太守赵贡者。广汉兄子。谓宣曰。薛君。丞相德也。我两子亦中丞相史。察宣孝廉。遂历州郡。所在树名迹。众职修治。及为丞相。颇号烦碎。而赵公两子除为丞相史。京兆尹王骏为御史大夫。诏民年未满十岁。贼斗杀人及犯殊死者。上请廷尉以闻。得减死。冬。黄龙见真定。
	
二年。春。行幸云阳。二月。博士行乡饮酒礼。有雉飞集于庭。历阶升堂而雊。后集诸府。又集承明殿门屋上。大司马音上书言灾异天戒。后日。上诏音曰。朕闻捕得雉。毛羽颇摧折。类拘执者。得无人为之邪。对曰。皇天见灾异。欲以戒人主。不知谁为佞谄之计。诖误圣德。左右阿谀者甚众。不待臣音。臣音复谀如是。而使陛下不觉悟。大祸且至。臣音当先受诛。陛下即位十五年。继嗣不立。而日夜出游。外有微行之害。内有疾痛之忧。而终不改。天尚不能感动陛下。臣何敢望独有极言。待死而已。是时。上好为微行。谷永谏曰。易称得臣无家。言王者得臣天下。故无私家也。今陛下弃万乘之至贵。乐家人之贱事。厌高美之尊号。好匹夫之卑字。崇聚僄轻无义之人。以为私客。置私田于民间。畜私奴婢车马北宫。数挺身独行。与小人晨夜相随。乌集醉饱吏民之家。乱服共坐。混淆无别。典门户奉宿卫之臣。执干戈于空宫。公卿百僚。不知陛下所在。积数年。昔虢公为无道。有神降曰。赐尔。土田言。将以庶人受土田也。诸侯闻曰。犹为失国。而况王者畜私田财物。为庶人之事乎。时太后及诸舅皆忧上无继嗣。数为微行。故推谷永令切谏而为之内应。诏举敦厚行义能直言者。夏。徙郡国豪杰资五百万以上五千馀户于昌陵。五月癸未。有石陨于杜邮三。六月。立中山宪王孙宏为广德王。

三年。夏四月。赦天下。大旱。五月乙亥。天水冀南山大石鸣。声隆隆如雷。有顷乃止。闻于平襄二百四十里。野雉皆鸣。石长一丈三尺。广厚略等。民俗名曰石鼓。石鼓鸣。有兵云。秋八月乙卯。孝景庙北阙灾。冬十有一月甲寅。皇后许氏废。许后聪慧善史书。自为妃。至上即位。常宠于上。后宫希得进。时数有灾异。谷永杜钦等皆陈咎在于后宫。上然其言。于是省减掖庭后宫椒房用度。皇后上疏自陈。以为上诚太迫急。上于是采言事者之意以报之曰。建始元年正月。白气出营室者。后宫也。正月于尚书为皇极。皇极。王气之极。白气。出西方之气也。于春当废。今正于皇极之月。兴废气于后宫。着继嗣之微贱人将起也。至其九月流星出于文昌。贯紫微宫。临钩陈。此又彰显前灾。着其在内也。其后则北宫井溢。南流逆理数郡。水出流杀。人民讹言相惊。僮女入宫。此阴气盛溢。违纲纪之应也。鼠巢于野树。鸟焚其巢于泰山之域。易曰。鸟焚其巢。旅人先笑而后号啕丧牛于易。凶。言王者处民之上。如鸟之处巢。不恤百姓。百姓叛而去之。若鸟之自焚其巢也。虽先快意悦笑。后必号啕而无及也。百姓丧其君。若亡牛耳。故称凶。泰山。易姓告代之处。今正于岱宗之山。甚可惧也。夏四月乙亥朔。日有蚀之。于东井。东井。京师地也。己。土也。亥。水也。明阴气盛。咎在内也。亏君体于戊己。着绝世于皇极。于东井者。祸败及京都也。变怪众备。未来益重。成形之祸。月以迫切。不救之患。日侵屡深。咎败灼灼若此。岂可以忽哉。书曰。惟先格王。正厥事。皇后其克心秉德。称顺妇道。深惟无忽。是时后宫多新爱。而皇后宠益衰。后姊安平侯夫人谒等。为后求媚道。咒诅后宫妊娠者。太后大怒。下吏考问。谒等诛死。而后废处昭台宫内。亲属皆归故郡山阳。本志以为是后赵飞燕为皇后。妹为昭仪。姊妹专宠。卒害皇子。果绝嗣。后上暴崩。昭仪自杀。皇后亦诛。此灾异之应。非许后之咎也。一曰。王氏贵戚。将生易代之祸云。赵婕妤谮诉班婕妤挟媚道咒诅。上考问。对曰。妾闻死生有命。富贵在天。为善尚不蒙福。为邪欲何以望。若使鬼神有知。不受不臣之诉。如其无知。诉之何益。故不敢为也。上善其对而怜之。赐黄金百斤。班婕妤恐终必见危。求供养太后于长信宫。上许焉。初。上游于后庭。尝欲班婕妤同辇载。辞曰。观古之图书。贤圣之君。皆有贤臣在侧。三代末主。乃有嬖女。今欲同辇。得无近褒姒之幸乎。上善其言而止。婕妤兄伯为光禄大夫侍中。上尝设燕饮坐。及率群诸侍。皆引满坐中。与伯谈笑大谑。时帷坐屏风。画纣醉据妲己。上指问伯。纣为无道。乃至是乎。伯对曰。书云。乃用其妇人之言。何有倨妇于朝。所谓众恶归之。不如是之甚也上曰。苟不若此。此图何戒。对曰。沉湎于酒。微子所以告去。式号式唿。大雅所以留连。诗书淫乱之戒。原皆在于酒。上慨然叹曰。嗟乎。吾久不见班生。今日复闻谠言。因罢坐。太后闻之。为泣涕而言曰。班侍中本大将军所举。宜宠异之。益求其比以辅圣德。伯弟游博学有隽才。为右曹中郎将。以选。进读群书。上器其能。赐以秘书之副。有子曰嗣。显名当世。游弟稚。少为黄门郎属国都尉。广汉男子郑躬等六千馀人。攻官寺。募囚徒。盗库兵。自称山君。