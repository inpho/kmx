	
昔在上圣。唯建皇极。经纬天地。观象立法。乃作书契以通宇宙。扬于王庭。厥用大焉。先王以光演大业。肆于时夏。亦唯翼翼。以监厥后。永世作典。夫立典有五志焉。一曰达道义。二曰彰法式。三曰通古今。四曰着功勋。五曰表贤能。于是天人之际。事物之宜。粲然显着。罔不能备矣。世济其轨。不殒其业。损益盈虚。与时消息。虽臧否不同。其揆一也。是以圣上穆然。惟文之恤。瞻前顾后。是绍是维。臣悦职监秘书。摄官承乏。祗奉明诏。窃惟其宜。谨约撰旧书。通而叙之。总为帝纪。列其年月。比其时事。撮要举凡。存其大体。旨少所缺。务从省约。以副本书。以为要纪。未克厥中。亦各其志。如其得失。以俟君子焉。
汉兴继尧之胄。承周之运。接秦之弊。汉祖初定天下。则从火德。斩蛇着符。旗帜尚赤。自然之应。得天统矣。其后张苍谓汉为水德。而贾谊公孙弘以为土德。及至刘向父子。乃推五行之运。以子承母。始自伏羲。以迄于汉。宜为火德。其序之也。以为易称帝出乎震。故太皞始出于震。为木德。号曰伏羲氏。共工氏因之为水德。居水火之间。霸而不王。非其序也。炎帝承木生火。固为火德。号曰神农氏。黄帝承之。火生土。故为土德。号曰轩辕氏。帝少昊灭。帝挚承之。土生金。故为金德。号曰金天氏。帝颛顼承之。金生水。故为水德。号曰高阳氏。帝喾承之。水生木。故为木德。号曰高辛氏。帝尧始封于唐。高辛氏衰而天下归之。号曰陶唐氏。故为火德。即位九十载。禅位于帝舜。号曰有虞氏。故为土德。即位五十载。禅位于伯禹。号曰夏后氏。故为金德。四百四十二年。汤伐桀。王天下。号曰殷为水德。六百二十九年。武王灭纣。王天下。号曰周为木德。七百六十七年。秦昭王始灭周。而诸侯未尽从。至昭王之曾孙政。遂并天下。是为始皇帝。有天下十四年。犹共工氏焉。非其序也。自周之灭。及秦之亡。凡四十九年。而汉祖灭秦。号曰汉。故为火德矣。在昔陶唐之后。有刘累者。以御龙事孔甲。为御龙氏。在商为豕韦氏。在周为唐杜氏。其适晋国者为范氏。别处秦者为刘氏。当战国时。刘氏徙于魏。迁于沛之丰邑。处中阳里。而高祖兴焉。
汉高祖讳邦。字季。初昭灵后尝息大泽之陂。梦与神遇。是时雷电晦冥。太上皇视之。见蛟龙临之。遂有娠而生高祖。隆准龙颜。美须髯。左股有七十二黑子。宽仁爱人。有大智度。曾为泗水亭长。尝从王媪武负贳酒。每饮醉留寝其家。上尝见光怪。负等异之。辄折契弃券而不责。单父人吕公好相人。有女以为贵。避雠于沛。沛令求其女不与。及见高祖状貌。公奇之。因以女妻焉。是为吕后。生孝惠鲁元公主。尝有老父过乞浆。相吕后孝惠鲁元公主皆大贵也。及见高祖。乃大喜曰。夫人儿子。蒙君之力也。君贵不可言也。遂去不复见。高祖以亭长送徒骊山。夜行经丰西泽中。有蛇当道。拔剑斩之。遂过。后人至者。见一老妪哭蛇曰。此白帝子也。向赤帝子遇而杀之。妪因忽然不见。高祖亡避吏于山泽中。吕后常知其处。云高祖所在。上有赤色云气。占气者山东有天子气。秦始皇帝乃东游。欲以厌之。秦二世胡亥元年秋七月。发闾左屯渔阳。阳城人陈胜。字涉。阳夏人吴广。字叔。皆为屯长。行至蕲。会天大雨。度已失期。失期法当斩。遂因天下之怨谋叛。陈胜以缯为书。置鱼腹中。曰陈胜王。令人卖之。士卒得鱼者。故已怪之矣。又令吴广夜于丛祠中构火作狐鸣。曰大楚兴。陈胜王。众乃大惊。遂杀其将尉。号令徒属。称大楚。胜为大将军。广为都尉。攻掠城邑。至陈。众数万人。胜自立为楚王。大梁人张耳陈馀谏曰。将军出万死之计。为天下除残贼。今始至陈为王。是示天下私也。不如立六国后。自为树党。进师而西。则野无交兵。县无守城。诛暴秦。安据咸阳。以令诸侯。天下可图也。胜不听。以陈人武臣为将军。耳馀为校尉。北徇赵地。当此之时。楚将徇地者甚众。楚兵数千。聚党者不可胜数。以吴广为假王。监诸将。以周文为将军。众十馀万。西至戏水。盖百二十万矣。秦令将军章邯。赦骊山作徒七十万人以击之。是时吴广别围荥阳。不能下。将军田臧等谋曰。假王骄。不可与计谋。乃矫陈王命诛吴广。进兵而西。是岁太曰再经天。占曰法为大兵。天下易王。九月沛人杀其令。高祖为沛公。萧何为丞相。曹参周勃以中涓从。夏侯婴樊哙为舍人。萧何即沛主狱吏。曹参沛狱掾。婴沛厩驺。勃以织簿为产。哙以屠狗为事。皆公之旧也。是时沛公在外黄。兵众数百人。萧何等欲应陈胜。故召沛公立之。收沛子弟得三千人。而项籍亦起兵会稽。籍字羽。故楚将项燕之孙也。羽初起时。年二十四。身长八尺二寸。目重瞳子。力能扛鼎。与季父项梁避雠于吴。梁好为辩说。阴有大志。吴中贤士大夫皆出梁下。梁乃与籍杀会稽太守殷通。佩其印绶。自号为会稽将。籍为裨将。徇下邳县。张耳陈馀既至赵。说豪杰曰。秦为乱政虐刑。残贼天下。北有长城之役。南有五岭之戍。内外搔动。百姓罢弊。财匮力尽。重以苛法。使天下父子不相聊生。陈王奋臂为天下唱始。莫不响应。于此时不成封侯之业者。非人豪也。因天下之力。诛无道之秦。报父兄之雠。而成大业者。此壮士之一时也。皆然其言。乃收兵数万人。遂下赵十馀城。武臣自号为武信君。进军围范阳。范阳人蒯通为其令徐公说武信君曰。范阳令欲以其城先下君。而君不利之。则诸守皆为金城汤池。不可攻也。君计莫若以黄屋朱轮以迎范阳令。使驰鹜乎燕赵之郊。则边城皆喜。相率而降。此由以下坂而走丸也。武信君乃以侯迎徐公。燕赵闻之。降者三十馀城。耳馀闻诸将徇地者多畏以谗得罪。又怨陈王。不以己为将军。陈王欲诛其家。柱国房君赐谏王曰。秦王未亡而诛赵王家。是复生一秦也。不如因贺之。令进兵击秦。胜从之。耳馀与赵王谋曰。王王赵非楚意也。楚已诛秦。必加兵于赵。不如北徇燕地以自广。南据大河。北有燕代。楚虽胜秦。不敢制赵。若不胜秦。必重赵。赵承秦楚之弊。可以得志于天下。乃使韩广北徇燕地。燕人欲立广。广曰。母在赵不可也。燕人曰。夫以楚之强不敢害赵。赵独安敢害将军之家。广乃自立为王。而赵亦归其家。赵王略地燕界。间行为燕军所得。囚之以求割地。赵使请王。燕辄杀之。有厮养卒请使燕军。说燕将曰。夫张耳陈馀与武臣俱。杖马策下赵数十城。岂乐为人臣哉。顾其势初定。且以长幼相次。先立武臣以持赵心。今赵地已服。此二人名为求王。实欲令燕杀之。而分王其地。夫以一赵尚陵少燕。今以两贤王立。左提右挈。而赍直义。破燕必矣。燕乃遣赵王。厮养卒为御而归。魏人周市为陈王定魏。魏人欲立市。市曰。国家昏乱。忠臣乃见。乃请于陈王。立故魏公子咎为魏王。故齐王田氏之族儋。亦杀县令自立为齐王。章邯败楚军。杀周文于邯郸。杀田臧于敖仓。楚将皆败。秦遂攻陈破之。
沛公二年冬十月。秦将围沛公于丰。出与战败之。十一月。沛公引兵之薛。令雍齿守丰。赵将李良为章邯所招。遂叛。以兵袭武臣。武臣死。张耳陈馀出走。十二月。陈胜之御庄贾。杀陈胜以降秦。楚人葬之砀。谥曰隐王。胜故中涓人。吕臣复收馀兵攻陈。以杀庄贾。是时胜先令将军秦嘉掠地。及胜死。嘉立景驹为楚王。初。胜尝与人佣耕。相谓曰。富贵无相忘。耕者笑曰。汝今佣耕。何富贵也。胜曰。燕雀安知鸿鹄之志哉。及胜为王。耕者叩门曰。吾欲见涉。胜见之。出入轻慢。益发舒。胜贫贱故。毁伤威重。胜斩之。故人皆弃而去。由是无亲胜者。以朱房为忠正。胡武为司过。以苛察为忠。而胜任之。是故诸将不亲附。此其所以亡也。雍齿以丰叛降于魏。春正月。张耳陈馀收赵众击李良。良败走归章邯。耳馀乃立旧赵之后赵歇为赵王。沛公将见景驹。遇张良于留。良韩人。其先五世相韩。及韩亡。良弟死不葬。悉以家财求客。报雠强秦。秦始皇东游。良募力士击之。误中副车。亡匿下邳。游于圯上。有一老父至。直堕其履。顾谓良曰。孺子下取履。良甚怪愕。为其老。乃取履跪而进之。父曰。孺子可教矣。后五日与吾会此。及期而良后至。老父怒之。凡三期而良先至。老父乃喜。遗书一编。曰读此即为王者师。后十三年。见我于齐北谷城山下。黄石即我矣。遂去不复见。其书乃太公兵法也。良乃以说沛公。沛公善之。良曰。沛公殆天所授。故遂属焉。项梁以八千人渡江。闻陈婴已下东阳。欲与连和。婴者故果阳令吏。县中欲立为王。婴母曰。汝家世贫贱。今暴得大名不祥。不如以兵属人。事成犹得封侯。事不成。祸有所归。而易以亡。婴遂以兵属梁。黥布亦以兵属梁焉。布。六人也。少时客相之。当黥而王。及其黥也。乃欣然而喜。输徒骊山。遂亡走至江中。聚徒属而从项梁。夏四月。项梁杀景驹、及秦嘉止薛。沛公往从之。梁益沛公兵。遂攻丰拔之。雍齿奔魏。居巢人范增年七十馀。说梁曰。秦灭六国。楚最无罪。自怀王入秦不反。楚人怜之。故语曰。楚虽三户。亡秦必楚。今陈胜首事不立楚后。其势不长。今君起江东。楚蜂起之将皆争附君者。以君世世楚将。为能复立楚后也。梁乃求怀王之孙心。心为人牧羊。六月。楚心立。号曰怀王。陈婴为上柱国。梁为大将军。号武信君。封沛公为武安侯。为砀郡长。张良亦说项梁立韩公子成为韩王。良为司徒。略韩地。章邯遣兵攻魏。魏将周市请救于齐楚。市以二国师不至。章邯击杀市。遂围临济。魏王咎伪使其人纳降而自杀。章邯进伐齐。杀田儋。儋从弟荣收馀兵保东阿。齐王建之弟田假自立为齐王。田角为相。田简为将军。章邯围东阿。沛公项梁救之。大破章邯。秋七月大雨霖。至于八月。田荣归逐田假。立儋子市为王。己为相。荣从弟横为将军。田假奔楚。田角田简奔赵。项梁遂追秦军。使召齐王兵俱西。荣曰。楚杀田假。赵杀角。简乃出兵。梁曰。田假穷来投我。我不忍杀。齐使曰。夫虺蝮螫手则断手。螫足则断足。为其害体也。夫田假角简之在楚赵。岂有手足之戚。何故不杀。梁不听。齐遂不肯出兵。沛公项梁败秦师于雍丘。斩秦将李由。而梁益轻秦。有骄色。故楚令尹宋义谏曰。臣闻战胜将骄卒惰者败。今卒少惰矣。秦兵日盛。臣为君畏之。梁不听。使宋义于齐。遇齐使者。义曰。武信君必败。公徐行即免。疾行必及祸矣。九月。章邯大破楚于定陶。项梁死。齐使徐行。不及祸也。魏王咎之弟豹复收众自立为魏王。楚怀王都彭城。约诸侯曰。先入咸阳者王之。章邯既败项梁。以楚不足忧。乃北伐赵。大破之。赵王歇保鉅鹿。秦将王离围之。章邯军其南。筑甬道而输之粟。楚救赵。以宋义为上将。号曰卿子冠军。项羽为次将。范增为下将。遣沛公别西入关。于是灌婴以中涓从。婴。洛阳贩缯者也。是时曹参数有战功。封为执帛侯。号建成君。
沛公三年冬十月。齐将田都叛田荣。将兵助楚。十有一月。楚师至于河上。项羽谓宋义曰。疾引兵渡河。我击其外。赵应其内。破秦军必矣。义曰。不然。今秦攻赵。战胜则兵罢。我承其弊。不胜。则我鼓行而西。必举秦矣。故不如斗秦赵。夫击轻锐。我不如公。坐运筹策。公不如我。因令军中曰。勐如虎。很如羊。贪如狼。强不可令者。皆斩。遣其子襄相齐。身送之至无盐。饮酒高会。羽曰。将军戮力伐秦。而久留不行。岁饥民贫。卒食半菽。军无见粮。乃更饮酒高会。不因赵食与并击秦。乃曰承其弊。夫以秦之强。攻新造之赵。其势必举赵。赵亡而秦益强。何弊之承。且国兵新破。王寝不安席。埽境内而属之将军。国家安危。在此一举。今不恤士卒而徇私。非社稷之臣也。羽乃晨朝宋义。即入帐中。斩宋义头以出。令军中曰。宋义与齐王谋反。王阴令籍诛之。乃使报命于王。王以羽为大将军。十有二月。项羽济河。沈船破釜。烧庐舍。令人持三日粮。至则围王离。与秦军遇。九战九胜。绝甬道。大破秦军。虏王离。当此时诸侯救鉅鹿者十馀壁。莫敢进。及楚击秦。诸侯皆从壁上望。楚战士无不一当十。又羽唿声动天地。诸侯军人人莫不怖惧。于是既破秦军。羽见诸侯上将。入辕门。膝行而前。莫敢仰视羽者。由是为诸侯上将军。兵皆属羽焉。于是羽威权遂振四海。初。宋义与项羽将五万。距秦三将。当王离与羽大战时。精兵四十万众。并章邯军故也。是时枉矢西流如火。流星蛇行。若有首尾。广长如一匹布着天。矢星坠至地即石也。枉矢所触。天下所共伐也。凡枉矢之行。以乱平乱。项羽伐秦之应。沛公又败秦军于栗邑。陈馀遗章邯书曰。白起为秦将。南拔鄢郢。北坑马服。攻城略地。不可胜计。卒赐死于杜邮。蒙恬北逐戎人。开榆中之地数千里。竟死于云阳。何者。功多而秦不能封。因以法诛之。今将军为将三年。所亡失以十万数。而诸侯并起。丞相赵高专政日久。今事急。恐二世诛之。必因以法诛将军以塞责。使人更代以免其祸。将军居外久。多内隙。有功必死。无功亦死。且夫天亡秦。愚智皆知之。今将军内不能直谏。外为亡国将。孤立而欲长存。岂不哀哉。章邯狐疑。阴与项羽约。未决。鉅鹿之围。陈馀以数万人军在鉅鹿北。力不能救赵。张耳令张靥陈释召馀。馀遣靥释将五千人当秦军。皆没。及罢围。耳责怒馀。馀曰。所以不进死。欲报秦也。今赴秦军。如以肉喂虎。当何益也。耳又以为馀杀靥释。馀怒曰。不意君之望臣深也。乃解印绶去。耳取之。遂收其军。馀与数百人之河上渔猎。初。耳馀为刎颈交。俱隐身为里监门。馀常父事耳。由是有隙。春二月。沛公过高阳。郦食其为里监门。年六十馀。县中谓之狂生。乃求见沛公。沛公方踞床。令两女子洗足。食其长揖不拜。曰足下必欲举义兵。诛无道秦。不宜距见长者。沛公辍洗谢之。食其进计曰。天下之郡。陈留当冲。四通五达之郊也。又多积粟。臣请使其令下公。即不听。举兵攻之。臣为内应。破陈必矣。于是沛公引兵随而攻之。遂取陈留。号食其为广野君。食其言弟商以为将军。时商聚党数千人。以兵属焉。夏六月。沛公攻宛。韩王使张良从南阳太守吕齮保城不下。沛公欲遂西。张良曰。强秦在前。宛兵在后。此危道也。乃围宛。宛急。南阳太守吕齮拟自杀。其舍人陈恢。逾城出见沛公曰。宛吏惧死。皆坚守。足下尽力攻之。死伤者必众。引兵西去。宛必随之。足下前则失咸阳之约。后有强宛之患。不如降之。封其守。引其甲卒而西。北城未下者。必开门而待足下矣。沛公曰善。秋七月。封南阳太守齮为殷侯。封陈恢为千户侯。引兵而西。无不下者。军所过不虏掠。秦民喜。章邯遂降项羽。盟于殷墟之上。立邯为雍王。置军中。长史欣为上将。将秦降卒前行。八月。沛公攻武关。赵高杀二世以请和。求分王关中。沛公不听。高乃立二世兄之子婴为王。婴立。诛灭赵高。遣兵距峣关。张良曰。秦兵尚强。未可轻也。愿益张旗帜诸山上为疑兵。令郦食其持重宝以啗秦将。秦将果欲连和俱西。沛公欲听之。良曰。今独其将欲叛。士卒恐不从。从必危。不如因其懈而击之。乃击秦军。大破之。遂至蓝田。