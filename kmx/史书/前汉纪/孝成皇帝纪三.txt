	
四年。秋。雨鱼于新都。长五尺。勃海清河河水溢。灌县邑三十一。坏官亭民舍四万馀所。丞相御史李寻。以为阴气盛溢。则水为之长。故一日之内。昼减夜增。所谓水不润下。犹日月变见于天也。应之以政。灾变自除。议者常欲求索九河故迹而穿之。宜因其决。且可勿塞。以观其势。河所居之处。稍刮除。自成水迹。跳出沙上。然后顺天心而图之。必有成功。而财力寡。于是止不塞。冬。郑躬之党侵广汉。众且万馀。拜河东都尉赵护为广汉太守。发郡中及蜀郡合三万人击之。旬月平。迁护执金吾。赐金百斤。
	
永始元年。春正月。癸丑。太官凌室灾。戊午。扆太后园阙灾。北海出大鱼。长六丈。高一丈。四枚。二月。河南邮亭樗树生枝。状如人头。眉目须皆具。无发耳。京房易传曰。王者德衰。下人将起。则有木为人状。夏四月。封赵婕妤父临为阳城侯。五月。封舅曼子侍中骑都尉。王莽为新都侯。莽幼孤贫。独折节恭俭。谨身学业。平阳侯凤薨。以托太后。而成都侯商。愿分户邑封莽。当世名士。多为莽言者。上由是贤之。遂封迁光禄大夫侍中。莽遂交结将相卿大夫。救赡名士。赈于宾客。家无馀财。故在位者更相推荐。游谈者为之言说。故虚誉日洽。倾其诸父矣。六月丙寅。立皇后赵氏。本长安宫人。后属阳阿公主。善歌舞。号曰飞燕。上微行阳阿公主家。见而说之。及女弟俱为婕妤。贵倾后宫。许后之废也。欲立为皇后。太后甚难之。太后娣子淳于长数往来传言。劝太后立之。先是谏议大夫王仁上疏言。臣闻立后妃者。王教之大端。三纲之本理。治道所由废兴也。社稷所以存亡也。故夏之兴也以涂山。亡也以妹嬉。殷之兴也以有娥。亡也以妲己。周之兴也以文母。亡也以褒姒。夫三代安危。后主所观。是以圣王必审举措。察操行。以计胜色者昌。以色立为后亡。无盐宿瘤。天下之丑女也。齐二君。以计胜色。立为后。皆以折冲安国。今许后以罪废。遂事已往。于是欲立后妃。宜得殊异于前。上当奉宗庙。下令万民有所法。则河鲂河鲤。齐姜宋子。诗人所高。万乘之主。当持久长。非一切毕决目前者。骊姬乱晋。吴姬危赵。夫媵妾。非天下之母。为玩弄可也。昔姜后崇礼。宣王中兴。樊姬正言。楚庄成霸。愿留思察小臣惓惓之心。上不听。竟立之。谏议大夫刘辅谏曰。夫妙选有德之士。考卜窈窕之女。以承宗庙。顺神祇之心。犹惧或失之。今乃触情纵恣于卑贱之女。欲以母天下。不畏于天。不愧于人。惑莫大焉。语曰。腐木不可以为柱。卑人不可以为主。天人之所不与也。必有祸而无福。市道皆知其非。朝臣莫肯一言。臣窃伤之。上怒。使御史收辅系掖庭秘狱。群臣不知所故。于是左将军辛庆忌。右将军廉褒。光禄勋师丹。太中大夫谷永。俱上书曰。窃见谏议大夫刘辅。前以县令求见。擢为谏议大夫。此其言必有卓绝切至。当于圣心者。旬月之间。收下诏狱。小罪宜隐忍。如有大恶。宜暴之理官。与众共之。不宜困于掖庭秘狱。公卿已见陛下进用辅亟。而折伤之暴。人自惧心。莫敢正言。非所以昭有虞之听。广德美之风也。臣等窃伤之。上乃徙系共工狱。减死罪一等。论为鬼薪。终于家。赵皇后既立。宠乃少衰。而弟绝幸。为昭阳舍其中。庭彤朱而壁髹漆。切皆铜沓。黄金涂。白玉陛。金釭函。蓝田壁。明珠翠羽饰之。自有宫室已来。未之有也。初。谣曰。燕燕尾涎涎。张公子。时相见。木门苍琅根。燕飞来。啄皇孙。皇孙死。燕啄矢。本志以为燕者。飞燕。木门苍琅根。宫门铜铺也。言其将尊贵也。张公子。谓富平侯张放也。即安世之孙。父临。尚敬武公主。放以公主子开明得幸。尝与上游醼。俱适阳阿公主家而见飞燕。故曰时相见。放娶皇后女弟。上为供帐赐以甲第。及乘舆服饰。两宫使者。冠盖相望不绝。赏赐以千万数。号为天子娶妇。皇后嫁女。甚为贵宠。安世到临。世履恭俭。临母登阁殿。尝叹曰。吕霍为我戒。岂不厚哉。唯放为骄奢。是岁。昌陵犹未就。光禄大夫刘向上疏曰。昔黄帝葬桥山。尧葬济阴。丘垄皆小。舜葬苍梧。二妃不从。禹葬会稽。不改其亩。殷汤无葬处。文武周公葬于毕。秦穆公葬于雍祈年馆下。樗里子葬于武库。皆无丘垄之处。此圣帝明王贤君智士远览独虑无穷之计也。其贤臣孝子。亦承命顺意而薄葬之。此诚奉安君父。忠孝之至也。孔子葬母于防。坟高四尺。遇雨而崩。延陵季子之适齐而反。其子道死。葬于嬴博之间。穿敛以时服。封坟掩坎。其高可隐。而号曰。骨肉归于土。命也。魂气则无不之也。孔子曰。延陵季子之于礼合矣。故仲尼孝子。延陵慈父。舜禹忠臣。周公悌弟。其葬君亲。皆微薄矣。非苟为约。诚便于礼也。至吴阖闾。违礼厚葬。十馀年。越发之。秦惠文武昭庄襄。皆大其丘垄。多其瘗藏。咸尽发掘暴露。甚足悲也。秦始皇帝葬于骊山之阿。下锢三泉。上崇山陵。坟高五十馀丈。周回五里。棺椁之丽。不可胜原。项籍发掘其墓。后牧童亡羊。羊入其墓。牧者持火烧其棺椁。自古及今。葬未有盛于始皇者也。数年之间。外被项籍之祸。内罹牧竖之灾。岂不哀哉。故德弥厚者葬弥薄。智愈深者葬益微。无德寡智者葬益厚。发掘必速。以此观之。昭然可见也。今昌陵增卑为高。积土为山。发民坟墓以万数。死者恨于下。生者愁于上。怨气结于阴阳。因之以饥馑。臣窃愍焉。以死者为有知。发人坟墓。为害多矣。若其无知。又焉用大。谋之贤智则不悦。以示众庶则苦矣。若苟以悦愚夫淫奢之人。亦何为哉。陛下慈仁笃美甚厚聪明疏达盖世。宜弘汉家之德。以崇刘氏之业。而欲与乱秦之暴政竞为奢侈。比方丘垄。悦于愚夫之目。隆于一时之观。违贤智之心。忘万世之安。臣窃为陛下羞之。上甚感向言而不能从。有司议曰。昌陵增卑为高。积土为山。度便房犹在平地客土中。不保幽冥之灵。外浅不固。卒徒功庸。日以万数。至燃脂火夜作。取土东山。与粟同价。作治数年。天下遍被其劳。国家疲敝。府库空虚。下至众庶。嗷嗷苦之。故陵因天性。据真土。处势高敞。傍近祖考。前已有十馀年功绩。宜还复故陵。上知不就。秋。诏罢昌陵。

荀悦曰。夫葬之侈也。从来久矣。是以直节遂志之士。见其失而矫之。武帝时。杨王孙者。学黄老术。家业千金。厚自奉养。将终。告其子曰。吾欲裸葬以复吾真。死则为布囊盛尸。入地七尺。既下。从足引脱取囊。以身亲土。其子不忍从命。往见友人祈侯。祈侯曰。岂礼哉。王孙曰。盖闻圣人因人之情。不忍其亲。故为制礼。今则越之。是以裸葬。将以矫世也。夫厚葬诚无益于死者。而俗人竞以相高。糜财殚币。尽腐之地下。或乃今日入土而明日见发。此真与暴骸中野何异。夫死者。众生之化而物之归也。归者得至。化者得变。是各反其真。故谓之鬼。鬼之言。归也。其尸块然独居。岂有知哉。裹以币帛。隔以棺椁。支体束络。口含金玉。欲化不得。郁为枯腊。千载之后。棺椁朽腐。乃得归土。就其真宅。由此言之。焉用远宅。故圣王不加力于无用。不殚财于无益。谓今费财厚葬。皆为归隔。至生者不知。死者不得。是谓大惑。于戏。吾不为也。祁侯曰。善。遂裸葬焉。立城阳孝王子理为王。秋八月丁酉。太皇太后王氏崩。九月乙巳晦。日有蚀之。京师知之。四方不见。
	
二年。春二月乙巳。大司马车骑将军王音薨。二月癸未夜。星陨如雨。长二丈。绎绎未至地灭。乙酉晦。日有蚀之。四方见。京师不见。谷永对曰。赋敛有不得所致也。四方见京师不见。阴蔽也。天戒若曰。好治宫室。大增坟墓。赋敛滋重。百姓虚竭。祸在外也。元年日蚀。京师知之。四方不见。天戒若曰。沈湎于酒。君臣不别。祸在内也。三月丁酉。成都侯王商为大司马卫将军。御史大夫王骏卒。京兆尹翟方进为御史大夫。秋八月。方进贬为执金吾。冬黑龙见东莱。十月己丑。丞相薛宣免。十一月壬子。光禄勋孔光为御史大夫。光字子夏。孔子十四世孙。孔子生伯鱼鲤。鲤生子思伋。伋生子上白。白生子家求。求生子真箕。箕生子羔穿。穿生子慎斌。斌为魏相。慎生鲋。为陈涉博士。死陈下。鲋弟子襄。惠帝时为博士。长沙王太傅。襄生忠。忠生武。武生延年。延年生安国。位至临淮太守。延年生霸。字次孺。元帝时为太子太傅。时霸以太中大夫授太子经。元帝立。以霸为师。赐爵关内侯。食邑八百户。号曰褒成君。给事中。霸为人谦退。常称爵位太过。何德以堪之。上欲致之相位。自贡禹之卒。薛广德之免。辄欲拜霸。霸让至三四。上知其诚。乃弗用。霸薨。上素服临吊者再。赐东园秘器钱帛册赠。以列侯礼葬。谥曰烈君。霸生光。光为尚书仆射。职典枢机十馀年。守法度。修故事。上有所问。据经法而对。不希上旨苟合。亦不强谏诤。以是久见委信。有所奏言。辄削其草。以为彰人主之过。以吁为忠直。人臣之大罪也。有所荐举。唯恐其人闻知。休沐。兄弟宴语。终不及省中事。或问温室中树。皆何等木。光默然不应。更答以他语。其重慎如此。执金吾翟方进为丞相。封高陵侯。方进字子威。汝南人也。初为府小吏。相于同郡蔡文父。曰。小吏有封侯骨。当以经术进。乃辞后母至京师学。后母怜其幼。随至长安。织屦以给之。对策甲科。迁议郎。诸儒称之。时宿儒胡常。与方进同经。阴构毁之。方进伺常大都讲日。遣生咨问疑义。因记其说。卒改意而亲友。后为丞相司直。从上至甘泉。行驰道中。司隶陈庆劾奏方进。没车马。方进伺庆微过。劾奏免官。北地浩商杀义渠长。丞相请遣司隶与掾郡部刺史逮贼。司隶涓勋奏言。春秋之义。王人微者。序于诸侯之上。尊王命也。今丞相欲遣宰士督察天下。奉使大夫。专权作威。甚悖逆顺之理。乃止。方进于是伺勋微过。劾奏勋。左迁昌陵令。方进频免两司隶。朝廷惮之。其任势立威以取世资。皆此类也。能探人主微旨以济其事。然方进内行修饰。事后母甚笃。为丞相。后母犹存。及亡。既葬三十六日。除服视事。以为身被汉相。不敢渝国家之制。在位公洁。请托不行。然持法深刻。上行幸河南雍。祠五畤。侍中淳于长。赐爵关内侯。食邑千户。初。将作大匠解万年奏请营作昌陵。常侍王闳数言昌陵不可成。长亦言之。上以赵皇后之立也。欲封长。乃诏曰。常侍王闳。前为大司农中丞。上言昌陵不可成。朕以长言下闳章。公卿议者皆合长策。长首建至策。闳省息大费。民以康宁。宜赐爵关内侯。食邑千户。闳前赐爵关内侯。黄金百斤。罢昌陵。勿徙吏民。万年佞邪不忠。虽遇赦令。不宜居京师。其徙万年炖煌郡。而陈汤俱徙炖煌。汤素与万年相善。昌陵之计。汤与及之。又见黑龙。或私问汤。汤曰。是谓玄门开。上数出入。不时微行。故龙非时出也。是时丞相奏废昌陵邑中屋。奏未下。汤以为上须顺众心。昌陵亦恐复发徙也。汤坐非所宜言。大不敬。故徙。先是。汤上言。康居王侍子。非王子也。案验。实王子。汤坐下狱。当死。谷永讼汤曰。臣闻楚有子玉得臣。文公为之侧席而坐。赵有廉颇马服。秦不敢闚兵井陉。汉有郅都魏尚。匈奴不敢南牧。夫战克之将。不可不重也。盖君闻鼓鼙之声。则思将帅之臣。汤前出西域。忿郅支之无道。闵王诛之不加。策虑愊亿。义勇奋发。兴师猋逝。横厉乌孙。逾集都赖。屠三重之城。斩郅支之首。报十年之逋诛。雪边吏之宿耻。威振。百蛮。武扬四海。自汉元已来。征伐方外之将。未尝有也。昔白起为秦将。南拔郢都。北破赵括。以纤芥之过。赐死杜邮。秦民怜之。莫不流涕。今汤亲秉斧钺。席卷乘胜。歃血千里之外。荐功祖庙。告类上帝。以言事为罪。无烜赫之恶。周书曰。记人之功。忘人之过。宜为人君者也。犬马于人有功。尚加帷盖之报。况国之功臣哉。窃恐陛下忽于鼓鼙之声。不察周书之意。而忘帷盖之施。愚臣庸浅。谓汤卒从吏议。百姓介然。有秦民之恨。非所以励死难之臣也。上乃出汤。夺爵位为士伍。及西域都护段会宗为乌孙所围。上书愿发诸城堡及炖煌兵以自救。时大臣议数日不决。上召问汤。示以会宗奏。汤对曰。此无可忧也。夫胡兵朴钝。五不当汉兵一。今闻颇得汉巧。然犹三而当一。兵法。客倍主人半。然后敌。今围会宗者。人众不足胜。陛下勿忧。且兵法。轻行五十里。重行四十里。而会宗欲发城郭诸兵。历时乃至。所谓报雠之兵。非救急之兵也。上曰。其解可必乎。汤知乌孙瓦合。不得久。故事不过数日。因对曰。已解矣。屈指计其日。曰。不出五日。当有吉语至。四日。军书至。言已解矣。汤既徙炖煌。久之。议郎耿育上书。讼汤与延寿。为圣汉扬钩深致远之威。雪国家累年之耻。讨绝域不羁之臣。系万里难制之虏。岂有比哉。今汤块然被谗。老弃炖煌。令威名折冲之臣。旋踵及身。复为郅支遗虏所笑。诚可悲也。至今奉使外蛮者。未尝不陈郅支之诛。以扬汉国之威。夫援人之功以惧敌。弃人之身以快谗。岂不哀哉。天子乃还汤京师。

三年。春正月乙卯晦。日有蚀之。夏大旱。冬十一月。复甘泉泰畤汾阴后土雍五畤陈仓宝鸡祠。上自以久无继嗣。故复之。上颇好鬼神。四方多上书言祭祀方术事。谷永上说曰。臣闻明于天地之性者。不可惑以怪神。知万物之情者。不可罔以非类。诸非仁义之正道。不尊五经之法言。而称奇鬼神。广崇祭祀之方。求报应无福之祀。及言世有仙人。服食不终之药。黄白变化之术。皆奸人惑众。挟邪道。怀诈伪。以欺罔世主。听其辞。洋洋满耳。若将可遇。求之。荡荡若系风捕影。终不可得。是以明王距而不听。圣人绝而不语。昔周苌弘欲以鬼神之道辅尊灵王。而周室愈微。苌弘死。楚怀王隆祭祀。事鬼神。欲以获福助。却秦师。而兵破地削。身辱国危。及秦始皇甘心神仙之道。而天下怨叛。汉兴。辛垣平齐人少翁栾大之属。皆言神仙鬼神之事。贵宠尊盛。卒无丝发之效。皆伏诛。往事之迹。以揆今。惟陛下拒绝此类。无使奸人有所闚捞。上善其言。十二月。尉氏男子樊并等十三人。杀陈留太守。劫掠吏民。自称将军。谋为大逆。徒李谭等共格杀并等。皆封为列侯。山阳铁官徒苏令等二百二十八人。攻杀长吏。盗库兵。自称将军。经历郡国十九。杀东郡太守汝南都尉。遣丞相长史御史中丞特节逐捕。汝南太守严欣捕斩令等。迁大司农。赐黄金百斤。时上不亲政事。贵戚骄恣。交通宾客。藏匿亡命。长安中群辈杀吏。受任报雠。相与探丸为号。赤丸杀武吏。黑丸杀文吏。白丸主治丧。城中暮烟起。剽劫行者。死伤横道。乃选酷吏尹赏等守长安令。得以一切便宜从事。赏治长安狱。穿地方深各数丈堑。治为椁。名曰虎穴。乃令吏民。举籍长安中轻侠少年恶子弟。无市籍商贩。不作业而鲜衣盛服者。得数百人。一日。悉掩捕皆劫以通行饮食群盗。赏亲阅视之。十置其一。馀悉致之虎穴。百人为辈。覆以大石。数日乃出。其死者。埋寺垣外。为表其姓名。百日后。令家得收葬。赏所留者。皆其魁首。或故吏善家子。失意随轻侠者。于是舍其罪。诡令立功。自效者。因亲用为爪牙。由是盗贼止息。然道路嘘嘻。有哀声矣。赏为江夏太守。坐残贼免。
	
四年。春正月。行幸甘泉宫。郊泰畤。神光降集紫殿。大赦天下。赐云阳吏民爵。女子百户牛酒。鳏寡高年帛。三月。行幸河东。祠后土。赐如云阳。行幸所过。无出田租。夏。大旱。四月癸未。长乐临华殿及未央宫司马门皆灾。六月甲午。霸陵园门阙灾。诏曰。圣王明礼制以序尊卑。异车服以昭有德。虽有其财而无其尊。不得逾制。故民兴行。方今世俗奢侈。靡有厌足。公卿列侯。亲属近臣。四方所则。未闻修身遵礼。同心忧国者也。或有奢侈逸豫。务广田宇。多畜奴婢。被服绮縠。设钟鼓。备女乐。车服嫁娶葬埋过度。吏民慕效。故习以成俗。而欲望百姓节俭。家给人足。岂不难哉。诗不云乎。鼓锺于宫。声闻于外。又云。赫赫师尹。民具尔瞻。宜申敕有司。以渐禁之。青绿。民所常服。且勿止。列侯近臣。宜各自省改。司隶校尉察不变者。七月辛未朔。日有蚀之。冬十一月庚申。大司马卫将军王商。赐金安车驷马免。