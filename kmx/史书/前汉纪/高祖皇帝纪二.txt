汉元年冬十月。五星聚于东井。从岁星也。东井。秦之分野。五星所聚。是谓易行。有德者昌。无德者殃。沛公至霸上。秦王子婴素车白马。系颈以组。奉皇帝玺降于轵道旁。沛公执之以属吏。于是秦遂亡矣。本传曰。贾生之过秦曰。秦孝公据崤函之固。拥雍州之地。君臣固守以闚周室。有席卷天下并吞八荒之心。当此之时。商君佐之。内立法度。务耕织。修守战之备。外连横而斗诸侯。于是秦人拱手而取西河之外。及惠文武昭襄。蒙故业。因遗策。南取汉中。西取巴蜀。东割膏腴之地。收要害之郡。诸侯恐惧。会盟而谋弱秦。合从缔交。相与为一。常以十倍之地。百万之军。仰关而攻秦。秦人开关延敌。九国之师。逡巡而不敢进。秦无亡矢遗镞之费。而天下已困矣。于是从散约败。争割地而赂秦。秦有馀力而制其弊。追亡逐北。伏尸百万。流血漂橹。因利乘便。宰割天下。分裂山河。强国请伏。弱国入朝。及至始皇。奋六世之馀烈。振长策而御宇内。吞二周而亡诸侯。履至尊而制六合。南取北粤之地。以为桂林象郡。百越之君。俯首系颈。委命下吏。乃使蒙恬。北筑长城而守藩篱。郄匈奴七百馀里。然后践华为城。因河为池。据亿丈之峻。临不测之深以为固。良将劲弩。守要害之地。信臣精卒。陈利兵而谁何。天下已定。始皇之心。自以关中之固。万世之业也。于是废先王之典。焚百家之言。以威力为至道。以权诈为要术。百姓失望。而天下怀怨矣。故陈涉起于行阵之间。将数万之众。转斗而攻秦。斩木为兵。揭竿为旗。天下云合响应。赢粮而影从。山东豪杰。并起而亡秦族矣。夫秦以区区之地。致万乘之权。然后以六合为家。崤函为宫。一夫作难。而七庙隳。身死人手。为天下笑者。何也。仁义不施。而攻守之势异也。沛公入咸阳。宫室妇女珍宝犬马之饰甚盛。欲留之。张良谏沛公曰。秦为无道。故使沛公得至于此。今始至秦。即安其乐。此助桀为虐也。乃还军霸上。诸将皆争取秦宝货。萧何独悉收秦图书。十有一月。沛公与秦人约法三章。杀人者死，伤人者刑，及盗抵罪。吏人皆安堵如故。民争献牛酒。又让不受。于是民知德义矣。沛公乃遣兵距关。欲王关中。是时项羽率诸侯兵四十万众。号百万众。西至新安。卒心不服出怨言。羽乃夜击之。坑秦降卒二十馀万人。十有二月。遂至鸿门。欲击沛公。项羽季父项伯告张良令出。良曰。今事急亡去则不义。乃告沛公。令见项伯。自解于项羽。沛公遂见羽于鸿门。亚父范增欲击沛公。羽不听。范增谓项庄曰。汝入以剑舞。因击沛公。项庄既舞。项伯常以身蔽沛公。于是甚急。贤成君樊哙闻之。杖剑楯冲门而入。立于帐下。羽曰。壮士哉。赐之卮酒豚肩。既饮酒。拔剑切肉。肉尽。因责让羽曰。沛公先定关中。以待大王。今大王听谗臣之言。乃欲诛沛公。臣恐天下解心疑大王也。所以遣兵守关者。以备他盗也。羽默然。遂无诛。沛公乃还霸上。范增怒曰。吾属今为沛公虏矣。羽遂杀子婴。收其宝货妇女而东。烧秦宫室。火三月不灭。韩生说羽令都关中。羽曰。富贵不归故乡。如衣锦夜行。韩生曰。人谓楚人曰沐猴而冠。果然。羽闻之怒。杀韩生。羽所过残贼。秦人失望。春正月。羽阳尊怀王为义帝。徙之长沙。都郴。羽自立为西楚霸王。王梁楚地九郡。都彭城。立沛公为汉王。王巴蜀汉中四十一县。都南郑。三分关中。立秦三将。章邯为雍王。司马忻为塞王。董翳为翟王。黥布为九江王。徙赵王歇为代王。立张耳为常山王。徙魏王豹为西魏王。徙燕王广为辽东王。燕将臧荼为燕王。徙齐王市为胶东王。齐将田都为齐王。赵将司马邛数有功。立为殷王。瑕丘申阳先下河南。迎楚王于河上。立阳为河南王。吴芮率百越佐诸侯。立芮为衡山王。义帝柱国共敖。别将击河南功多。立敖为临江王。旧齐王建之孙田安。初以济北数城降。立为济北王。田荣背项梁。陈馀不从入关。故皆不王。然素闻馀贤。封南皮三县为鄱君。别将枚鋗功多。封十万户侯。夏四月。诸侯皆就国。汉王欲叛楚。萧何谏曰。虽王汉中之恶。不犹愈于死乎。且语称天汉。其称甚美。夫能屈于一人之下。则伸于万人之上。汤武是也。愿大王王汉。抚其民以致贤人。收用巴蜀。还定三秦。天下可图也。乃就国。赐曹参爵为建成侯。樊哙为临武侯。张良烧绝栈道。示无还心。良因绝栈道而还于韩。于是沛公遂至南郑。封吕公为临泗侯。淮阴人韩信为治粟都尉。初。信家贫。常寄食于下乡亭长。亭长妻厌之。乃自绝而去。钓于下邳城下。有漂母怜信。食信数十日。信曰。富贵我必厚报母。母怒曰。大丈夫不能自食。吾岂求报乎。淮阴市有少年众辱信曰。能死杀我。不能死出我跨下。信遂俛而出其跨下。市人大笑之。信母死。家贫无以葬。乃行营高敞葬地。令其傍可置万家者。后事项羽为郎中。羽不能用而去。归于汉。坐事当斩。已伏锧。仰视乃见夏侯婴曰。王不欲取天下邪。而斩壮士。太仆婴言之于王。赦之不诛。以为都尉。萧何知其贤。王不能用。信亡。萧何遽自追之。不及以闻。三日乃至。王怒曰。何之。何曰。追亡者耳。王曰。诸将亡者十辈。公无所追。追信。诈也。何曰。诸将易得耳。大王必欲定天下。非信无可用者。王乃以为大将军。何曰。大王性素慢人。每拜大将军。若召小儿。此信所以去也。宜立坛场。斋七日。设九宾礼而拜之。既拜信。众咸惊焉。信见王曰。今东向争天下。岂非项王也。王曰然。信曰。大王自料勇悍仁强孰与项王。王曰。不如也。信再拜曰。唯信亦以为大王不如也。然项王喑呜叱咤。千人皆靡。然不能属任贤将。此特匹夫之勇耳。项王与人恭敬。人有疾病。流涕与之分食。至于封赏。吝而不能与。此特匹妇之仁耳。虽王天下。不居关中。都彭城。又背义帝约。而以亲疏王诸侯不平。所过无不残灭。百姓不附。虽名为伯。实失天下心。故曰其强易弱。今大王诚能反其道。任天下武勇。何所不诛。以天下城邑封功臣。何所不服。以义兵从思东归之士。何所不胜。且三秦王诈其众降诸侯。项王诈坑秦降卒二十馀万人。唯邯忻翳等三人得脱。秦人父兄怨此三人。痛入骨髓。大王入关。秋毫一无所取。除秦苛法。吏人无不欲得大王王秦。于诸侯之约。大王当王关中。王失职之蜀。秦人无有不恨者。今大王举兵而东。三秦可传檄而定也。于是王大喜。自以为得信晚也。五月。与韩信俱东。萧何留守蜀。王进兵袭雍王章邯。败走废丘。令将军樊哙围之。王遂东。田荣怨项羽不肯王己。又不令市徙胶东。市畏楚。亡之国。六月。田荣杀市。自立为齐王。而击田都。都亡走楚。田荣与彭越将军印绶。令反徇梁地。越者。昌邑人也。初少年相聚百馀人。请越为长。与期会。十馀人后至。越曰。请斩最后至一人。众皆笑曰。何至如是。越遂斩之。立约束而盟。徒属皆惊而不敢仰视。后众万馀人在鉅野中无所属。乃受荣印绶。击杀济北王安。荣遂并三齐之地。辽东王韩广不肯徙之国。故燕王臧荼杀广。并其地。塞王忻翟王翳来降。项王杀韩王成。以张良从汉入秦故也。以故吴令郑昌为韩王。距汉。张良遗项羽书曰。汉失职之蜀。欲得关中。如约则止。不敢反也。又以齐反书遗羽曰。齐欲灭楚国。羽以故不南而北击齐兵。九江王称疾。遣四千人助楚。是岁实乙未也。
二年冬十月。项羽使九江王布杀义帝于郴。陈馀既怒张耳。且怒项羽之不王己也。乃请兵于齐以伐赵。破常山。赵王张耳欲走楚。齐客有甘公者说耳曰。汉王入秦。五星从岁星于东井。其占曰当以义取天下。汉入秦可谓能义矣。楚虽强。后终属于汉耳。乃走汉。汉以故秦柱下史阳武人张苍为常山太守。陈馀迎赵王歇。反之于赵。立馀为代王。馀以赵王弱乃使夏说为国相居代。馀相赵。张耳间行归汉。汉以为成信侯。河南王韩王来降。十有一月。立旧韩王孙信为韩王。使诸将略地。若一郡降者。封万户侯。王使人招陈馀。陈馀曰。汉杀张耳乃从。汉乃求人类耳者送其首。馀将从汉。闻耳诈死。乃止。春正月。项羽伐齐杀田荣。齐降于楚。羽焚其城郭。杀降卒。系虏老弱。齐复叛楚降汉。汉王立社稷于长安。施恩惠。赐人爵。蜀汉人从军者家复租税二岁。关中人从军者复租一岁。人年五十已上。能善道教训者复徭役。常以十月赐民牛酒。萧何守关中。治栎阳宫。定约束。转漕给军。专任关中事。是时沛人王陵聚党数千人在南阳。始来从汉。项羽得陵母。汉使至楚。羽使母招陵。陵母见使者曰。为我告陵。汉王长者也。终事之无二心。因伏剑死。三月。魏王豹降。陈平因魏无知始来。陈平、阳武人也。家贫好读书。少时尝为里中社宰。分肉甚平均。父老善之。平曰。嗟乎。使平宰天下。亦如此肉矣。事魏王及项羽不能用。归汉。汉王与参乘。令典护诸将。诸将皆怒曰。大王一旦得楚之亡卒。乃命监护长者。王愈益任用之。王至洛阳。新城三老董公说王曰。臣闻顺德者昌。逆德者亡。兵出无名。事故不成。明其为贼。敌乃可服。项王杀义帝。是天下之贼也。夫仁者不以勇。义者不以力。若三军之众。为之素服。以告诸侯。而事东伐。此汤武之举也。王善之。乃与义帝发丧。大临三日。素缟以告诸侯。夏四月。田横立荣子广为齐王。横为相。止城阳。项羽与齐战。汉王率诸侯之师凡五十六万人东袭楚。至外黄。彭越将三万人归汉。汉拜为相国。令定梁地。王遂入彭城。悉收楚美人宝货。置酒高会。羽闻之。留其将击齐。自以精兵三万人归。晨袭汉军于濉水上。从旦至日中。杀汉士卒十馀万人。皆入濉水。濉水为之不流。汉军大败。围王三匝。会天大风。扬沙昼晦。楚军大乱。而王得与数十骑遁去。道逢孝惠鲁元公主载行。楚追急。辄推堕之。夏侯婴尝收载之。遂得免。而太公吕后被获于楚。时诸侯皆复归楚。楚进兵而西。萧何悉发关中卒诣军。韩信亦收馀兵。与王会击楚于京索间。大败之。骑将灌婴又败楚骑于荥阳东。故楚师不能复进。陈平为亚将。属韩信。或曰。陈平虽美丈夫。如冠玉耳。未有所知也。平居家盗婬其嫂。在官受金。王以让魏无知。无知曰。大王所知者行也。臣所言者能也。顾其计诚足以益国耳。又何疑。王以平为护军中尉。尽监护诸将。诸将乃不敢言。王谓群臣曰。谁能为我说九江王令背楚。项羽必留。必留三月。我之取天下。可以万全。有儒者随何请使。至九江。三日不得见。何说太宰曰。今臣所言是邪。大王所欲闻。非邪。何等二十人伏斧锧于淮南市。以明大王背汉而与楚也。太宰言之于王而见之。何曰。窃见大王之与楚。何也。王曰。寡人北面而臣事之。何曰。大王臣事楚者。以为可托国也。项王伐齐。身自负版筑以为士卒先。大王宜悉举淮南之众。身为先锋。乃发四千人以助楚。夫北面而臣事人者。固若是乎。汉王战于彭城。项王未出齐也。大王宜埽淮南之众。日夜会战。今无一人渡淮者。垂拱而观其孰胜。夫托国于人固若是乎。大王提空名以向楚。而欲厚自托。臣窃危之。夫楚兵虽强。负不义之名。以其背盟约而杀义帝也。汉王收诸侯之兵。还守成皋荥阳下。独深沟高垒。分卒守徼乘塞。楚人还兵间行。以梁地深入敌国八九百里。楚欲战则不得。攻城则力不能。老弱转输千里之外。汉坚守不动。进则不得前。退则不得解。楚亦不足恃也。楚胜则诸侯自危惧而相救。夫楚之强。适足以致天下之兵耳。臣非以淮南之众。足以亡楚也。今大王举兵而背攻楚。楚王必留数月。汉之取天下。可以万全。大王不与万全之汉。而自托于危亡之楚。臣窃惑之。布阴许之。会楚使至。方急责布发兵。何直入曰。九江王已归汉。楚何得以令发兵。布甚愕。何因令布杀使者而起兵项羽使龙且击淮南而身攻下邑。六月汉王归栎阳。引水灌废丘。章邯自杀。壬午。立子盈为太子。赦罪人。关中大饥。米斗五千。人相食。秋八月如荥阳。使郦食其说魏王豹。豹曰。汉王侮慢人。骂詈诸侯王如奴虏耳。吾不忍复见也。食其还。王问魏大将军谁也。曰柏直也。王曰此将其口尚乳臭。不能当韩信。骑将冯敬不能当灌婴。步将项他不能当曹参。吾无患矣。乃以韩信为左丞相。与曹参灌婴俱击魏。韩信闻魏不以周叔为大将军乃喜。遂进兵。伪陈船欲渡临晋。魏聚伏兵以距之。信乃伏兵从下阳。以木罂缶渡军、袭安邑。虏魏王豹。初。豹有姬曰薄姬。许负相之。当生天子。豹恃此而反。豹败。王遂纳薄姬。是生文帝。
三年冬十月。韩信张良及曹参等破代。擒夏说。进伐赵。获赵王歇。斩成安君陈馀。韩信之伐赵也。广武君李左车说成安君陈馀曰。汉兵乘胜远斗。其锋不可当也。臣闻千里馈粮。士有饥色。樵苏后爨。师不宿饱。今井陉之道。车不得方轨。骑不得成列。行数百里。其势粮食必在后。愿足下假臣奇兵三万人。从间路绝其辎重。足下深沟高垒勿与战。彼前则不得斗。退则不得还。野无所掠。不十日。两将之头可悬于麾下矣。陈馀曰。韩信兵号数万。千里径来袭我。亦不罢劳。今我二十万。避而不击。后有大者。何以距之。诸侯谓吾怯而轻来伐我。不听。韩信使人闚之。知其不用广武君计。乃敢进兵。未至井径口三十里。止舍。夜半选轻骑二千人。人持一赤帜。从间道萆山而望赵军。信戒曰。赵见我走。必空壁逐我。汝疾入。拔赵帜。立汉赤帜。乃使万人先行。背水为阵。平旦。信建大将旗鼓出井陉口。赵开壁击之。大战良久。于是信耳佯不胜。伪弃旗鼓。走还水上军。赵空壁争汉旗鼓。逐信耳。于是二千骑驰入赵壁。皆拔赵帜。立汉赤帜二千。赵军不能败水上军。乃还。见汉赤帜。大惊。以为汉皆已破赵众矣。遂乱而走。赵将虽斩之不能禁。于是汉兵夹击大破之。既而诸将问信曰。兵法右背山陵。前左水泽。今将军令臣等反背水阵。何也。信曰。置之死地而后生。此兵法也。且信非得素拊循士大夫也。所谓驱市人而战。故置之死地。既人人自为战。即与生地皆走。尚安得而用之乎。诸将皆服。曰非所及也。信令军中曰。生得广武君购千金。信得之。乃东面师事之。问曰。吾欲北攻燕。东伐齐。何如。对曰。败军之将。不可以语勇。亡国之大夫。不可以图存。又何问焉。信曰。向使成安君听子之计。则信亦将为子擒矣。固问之。对曰。足下威振诸侯。名闻海内。然士卒罢劳。其实难用。今足下举倦弊之兵。顿之燕坚城之下。情见力屈。旷日粮竭。若燕不拔。齐必距境以自强。二国相持。则刘项之权。未有所分也。不如按甲休兵。日享士卒。大夫北首燕路。然后使一乘之使。奉咫尺之书。燕不敢不从。燕从而临齐。齐虽有智者。亦不能为齐计也。兵法固有先声而后实者。此之谓也。信曰善。乃发使使燕。燕听命。于是请立张耳为赵王。以拊循赵众。甲戌晦日有食之。十二月。九江王布及随何至。布为楚所攻败。故间行而来。王拒楚于成皋。与郦食其谋挠楚权。食其曰。昔汤伐桀。封其后于杞。武王伐殷。封其后于宋。秦灭六国。使无立锥之地。大王诚复六国之后。彼皆戴仰大王德义。愿为大王臣妾。德义已行。南面称伯。楚必敛衽而朝。王曰善。趋刻印。未行。张子房至。王以问之。良曰。大事去矣。汉王方食。良曰。臣请借前箸以筹之。昔汤武封桀纣之后者。度能制其死命也。今大王能制项籍之死命乎。其不可一矣。武王入殷。表商容之闾。释箕子之囚。封比干之墓。今大王能乎。其不可二矣。发鉅桥之粟。散鹿台之财。以赈贫穷。今大王能乎。其不可三矣。偃革为轩。倒戢干戈。示不复用武。今大王能乎。其不可四矣。休马华山之阳。示无所为。今大王能乎。其不可五矣。息牛桃林之埜。示天下不复输积。今大王能乎。其不可六矣。天下游士。离亲戚捐坟墓。去故旧。从大王游者。日夜望尺寸之地。今乃立六国后。游士各归事其主。从亲戚及故旧。大王谁与取天下乎。其不可七矣。且楚唯无强。六国复挠而从之。大王安得复臣之哉。其不可八矣。诚用此计。大事去矣。汉王辍食吐哺。骂郦生曰。竖儒几败乃公事。令趋销印。
荀悦曰。夫立策决胜之术。其要有三。一曰形。二曰势。三曰情。形者言其大体得失之数也。势者言其临时之宜也。进退之机也。情者言其心志可否之意也。故策同事等而功殊者何。三术不同也。初。张耳陈馀说陈涉以复六国。自为树党。郦生亦说汉王。所以说者同。而得失异者。陈涉之起也。天下皆欲亡秦。而楚汉之分。未有所定。时天下未必欲亡项也。且项羽率从六国。攻灭强秦之时势则不能矣。故立六国于陈涉。所谓多己之党。而益秦之敌也。且陈涉未能专天下之地也。所谓取非其有以与人行虚惠而获实福也。立六国于汉王。所谓割己之有以资敌。设虚名而受实祸也。此同事而异形也。及宋义待秦赵之毙。与昔卞庄刺虎同说者也。施之战国之时。邻国相攻。无临时之急。则可也。战国之立。其日久矣。一战胜败。未必以存亡也。其势非能急于亡敌国也。进乘利。退自保。故累力待时。乘敌之毙。其势然也。今楚赵所起。其与秦势不并立。安危之机。唿吸成变。进则成功。退则受祸。此同事而异势者也。伐赵之役。韩信军于泜水之上。而赵不能败。彭城之难。汉王战于濉水之上。士卒皆赴入濉水。而楚兵大胜。何则。赵兵出国迎战。见可而进。知难而退。怀内顾之心。无必死之计。韩信军孤在水上。士卒必死。无有二心。此信之所以胜也。汉王深入敌国。饮酒高会。士卒逸豫。战心不固。楚以强大之威。而丧其国都。项羽自外而入。士卒皆有愤激之气。救败赴亡之急。以决一旦之命。此汉之所以败也。且韩信选精兵以守。而赵以内顾之士攻之。项羽选精兵以攻。而汉以怠惰之卒应之。此同事而异情者也。故曰权不可预设。变不可先图。与时迁移。应物变化。设策之机也。陈平进谋曰。项王大臣不过数人。大王能捐数万斤金。间楚君臣。使相疑惑。可以破楚必矣。乃与陈平金四万斤。不问出入。平多行反间。谓项羽曰。诸将功多矣。而终不得裂地而王。欲与汉为一以灭楚分王其地。项王疑之。夏四月。楚围汉王于荥阳。历阳侯范增欲急击荥阳。项羽不信。增怒乞骸骨归。未到彭城。疽发背而死。五月。纪信谓王曰。臣请诳楚。可以间出。纪信乃乘王车出东门曰。汉王降楚。楚军皆称万岁。之城东观。汉王得与数十骑出城西门。令御史大夫周苛与魏王豹守荥阳。周苛曰。反国之王。难与共守。苛乃杀魏豹。项羽见纪信非汉王。乃大惊。怒烧杀纪信。王自西入关。收兵复东。辕生说曰。今出武关。项王必引兵而南大王深壁勿与战。项羽用兵疾如雷电。令成皋荥阳间且得休息。使韩信等辑河北赵地。连燕齐。君王乃复屯荥阳。如此则楚所备者多力分。于汉王得休息。后与之战。破楚必矣。汉王从之。王复出军宛叶间。项羽果引而南。汉兵深垒自守。是时彭越等击楚。得项声薛公于下邳。杀之。羽乃自击彭越。越败走。羽乃引兵还。拔荥阳。获周苛。谓苛曰。吾方以公为将军。封万户侯。能为我尽节否。苛瞋目骂之。羽怒乃烹之。遂围成皋。下之。所杀亦无数。秋七月。有星孛于大角。大角为王坐。本志以为楚王亡之征也。八月。王飨师河南。欲复战。郎中令郑忠说曰。王高壁深垒勿与战。王乃使从兄刘贾与庐绾将兵入楚地。佐彭越。焚楚积聚。复击破楚师于燕西。下梁地十七城。九月。东击彭越。令大司马曹咎长史欣守成皋。郦食其说王曰。夫敖仓天下转输久矣。臣闻其下乃有积粟甚多。楚人不坚守敖仓。乃引兵而东。令士卒分守成皋。此天所以资汉也。且两雄不俱立。楚汉又相持不决。百姓搔动。海内摇荡。农夫失耒。红女下机。天下之心未有所定。愿大王急复进兵。收荥阳。据敖仓之粟。塞成皋之险。杜太行之道。距飞狐之口。守白马之津。以示诸侯形制之势。则天下知所归矣。今燕赵已定。唯齐未下。虽数十万之师。未可以岁月破也。臣请得奉明诏说齐王。使为汉称东藩臣。王曰。善。乃进兵复守敖仓。食其说齐王曰。知天下所归。即齐国可得而有也。齐王曰。天下何归。曰。汉王定三秦。出武关。而诛杀义帝之贼。收天下之兵。诏诸侯之业。降城即以侯其将。得赂即以分其士卒。与天下同其利。豪杰俊才皆乐为之用。诸侯之兵。四面而会。蜀汉之粟。方船而下。项王有杀义帝之名。有背约之负。于人之功无所记。于人之罪无所忘。战胜而不得其赏。拔城而不得其封。非项氏莫敢用事。为人刻。印刓而不能授。积财而不能散。故天下叛之。贤才怨之。故天下归汉。可坐而策也。夫汉王发蜀汉。定三秦。涉西河之外。授上党之兵。北破赵魏。诛成安君。此黄帝之兵。非人之力。天之所授也。今已据敖仓之粟。塞成皋之险。守白马之津。杜太行之坂。距飞狐之口。天下后服者先亡矣。王疾下汉。社稷可得而保也。齐王以为然。乃罢守兵。与食其日纵酒焉。