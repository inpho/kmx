元延元年春正月。长安章城门牡自亡。函谷关亦然。谷永对曰。章城门通路寝之门。函谷关距山东之险。城关守国之固。固将去焉。故门牡自飞。壬戌。王商复为大司马卫将军。三月。行幸雍。祀五畤。四月。天清晏然无云。殷殷有声如雷。有流星。其首如瓶。长十馀丈。皎皎赤白。从日下东南行。四面或大如杵。或如鸡。耀耀而下如雨。自晡及昏而止。本志。陨星而雨。为王者失势。诸侯起伯之异。赦天下。秋七月。有星孛于东井。时谷永为北地太守。方之官。上使使问永所欲言。对曰。臣闻天生烝民。不能自治而立。王者通理之。方制海内。非为天子。列土封疆。非为诸侯。皆为民也。垂三统。列三正。去无道。开有德。明天下者。非一人之天下也。陛下承八世之功业。当阳九之标季。涉三七之节纪。遇无妄之卦运。值六百之厄会。加之以灾异。因之以饥馑。内则有深宫后庭。将有骄臣悍妾。醉酒狂悖卒起之败。外则有诸夏下土。将有樊并苏令陈胜项籍之祸。此臣所以为陛下破胆寒心也。愿陛下正君臣之义。黜群小媟渎之臣。修后宫之政。抑远娇妒之宠。常近婉顺之行。加惠失意之人。怀柔怨恨之士。保至尊之重。乘帝王之威。朝觐法驾而后出。陈兵清道而后行。减损诸宫用度。流恩广施。问民疾苦。循行风俗。宣布圣德。以慰元元之心。防大奸之隙。至诚应天。则异祸消伏。何忧患之有。窃恐陛下公意未专。而私好尚存。弗肯为耳。上甚感其言。复永为大司农。而终党于王氏。每言无伤王氏之意。专正上身与后宫而已。四月光禄大夫刘向上奏曰。易曰。观乎天文以察时变。昔秦始皇之末。及二世之初。日月薄蚀。山陵沦亡。辰星出于四孟。太白再经天。无云而雷。枉矢夜光荧惑袭月。键火烧宫。野禽戏庭。都门内崩。大人见临洮。长星孛于大角。秦氏以亡。及项籍之败。亦孛于大角。汉之入秦。五星聚东井。得天下之象也。孝惠有雨血日蚀于冲灭光星见之异。孝昭有泰山卧石自立。上林苑中僵柳复起。大星如月西行。众星随之。此为特异。孝宣兴起之表也。天狗夹汉而西行。天久不雨。二十馀日。昌邑不终之兆也。故观秦汉之易世。览惠昭之无后。察昌邑之不终。视孝宣之绍起。天之去就。岂不昭然哉。今日蚀奎娄。星孛东井摄提。炎及紫宫。有识长老。莫不振动。此变之大也。今同姓疏远。母党专政。禄去公室。权在外家。非所以强汉之宗。保守社稷。安固后嗣也。其事难一二而记。臣谨案图上。犹须口说。愿赐清闲之宴。指图陈状。上纳之而终不能用。时上无继嗣。灾异寖数。向谓陈汤曰。灾异如此。而外家日盛。其渐必危刘氏。吾幸同姓末属。累世蒙国厚恩。身为宗室遗老。历事三主。上以我为先帝旧臣。常优礼吾。吾不言。谁当言者。乃上封事曰。臣闻人君莫不欲安而常危。莫不欲存而常亡。此皆失御臣之术也。今王氏一姓。而朱轮华毂者二十三人。青紫貂蝉。充牣宇内。鱼鳞左右。大将军秉事用权。五侯骄奢僭盛。并作威福。出入不待报命。击断自恣。尚书九卿。州牧郡守。皆出其门。管执枢机。朋党比周。行污而寄治。身私而托公。称举者登进。忤恨者中伤。游谈者为之说。执政者为之言。排摈宗室。孤弱公族。数称燕王盖主以疑上心。避讳吕霍而不肯道。内有管蔡之萌。外假周公之论。兄弟据重。宗族盘牙。历自上古以来。未有其比。物盛则必有非常之变。先见其征象。今王氏先祖坟墓在济南者。其梓柱生枝叶。扶疏出上屋。根插地中。虽孝昭立石起柳之异。无以过此之明也。夫事势不两大。刘氏王氏亦不并立。陛下为人子孙。守持宗庙。而令国祚移于外亲。降为皂隶。纵不为身。柰宗庙何。妇人外夫家而内父母家。此亦非皇太后之福也。夫明者起福于无形。消祸于未然。宜发明诏。吐德音。援近宗室。黜远外戚。皆罢令就第。使王氏永存。保其爵位。刘氏长安。不失社稷。所以褒睦内外。子子孙孙为无疆之计也。如不行此。则田氏复起于今。六卿复起于汉。不可不深图。不可不早虑。机事不密则害成矣。奏上。上召见向。悲叹谓曰。君且休矣。吾将思之。以向为中垒校尉。上欲用为九卿。辄为王氏所排。及在位大臣所抑。故终不迁大位。前后四十馀年。年七十二卒。向卒后十三年。王氏篡。封萧相国后喜为酇侯。时杜业说上继绝侯之世。曰。昔唐虞协和万邦。致雍熙之政。虞夏以多群后。向恭已之治。汤法三圣。殷民太平。周封八百。重译来贡。是以内恕之君。乐继绝世。隆名之主。安存亡国。至于武王伐纣。不及下车。德念深矣。成王察牧野之克。顾群后之勤。知其恩结于民心。功光于天府。故追先父之志。录遗老之策。高其位。大其宇。爱敬敕厉。命赐厚备。大孝之隆。于是为至。其后世圣主叹其功。无民而不思。所息之树。而犹不伐。况其旧乎。是以燕齐之后。与周并传。子继弟及。历载不隳。岂无邪辟。以祖宗之竭力。故支庶赖焉。汉初功臣。亦皆剖符。受山河之誓。百馀年间。而绝灭失姓。枯骨孤弃于丘墓。苗裔流绝于道路。以往况今。甚可悲伤。虽难尽继。宜举其隆功者。于是封萧何之后。其馀未录。冬十一月乙未。大司马王商为大将军。辛亥商薨。庚申王根为大司马骠骑将军。张禹以光禄大夫特进居家。为天子师。甚见亲任。禹既年老。自治厮茔。奏请平陵肥牛亭地。上许之。徙亭于他地。王根闻而争之曰。此地当平陵寝庙衣冠出游之地。又徙坏旧亭非所宜。上不听。根由是害禹宠。数毁恶之。上逾敬厚禹。禹疾。上亲临问。禹拜床下。禹曰。老臣有三男一女。爱女甚于男。远嫁为张掖太守萧咸妻。不胜父子私情。思与相近。上即日徙咸为弘农太守。禹小子未有官。禹数视其小子。即于床前拜黄门侍郎给事中。长子闳。官至太常。第二子官至校尉。国家每有大政。与禹定议。时吏民多上书言灾异。讽切王氏者。上意然之。而未有以明也。及是。上乃车驾至禹家。辟左右问禹。以天变及民所曰王氏事问禹。禹自见年老。子孙幼弱。又与曲阳侯王根有隙。恐为所害。即谓上曰。灾异之事。深远难见。故圣人罕言命。性与天道。子贡不得闻。陛下宜以善应之。与天下同福庆。此经义意也。浅见鄙儒。乱道误人。宜无信用。上雅爱信禹。由是不疑王氏。曲阳侯及诸王氏子弟闻禹言皆悦。遂亲禹焉。故鲁国博士朱云上书求见。公卿在前。云曰。朝廷大臣皆尸禄素餐。愿赐臣尚方斩马剑。断佞臣一人头。以励其馀。上问曰谁也。曰安昌侯张禹。上大怒曰。小臣居下讪上。廷辱师傅。罪死不赦。御史持云下。云攀槛槛折。云曰。臣得下从龙逢比干游于地下。足矣。未知圣朝何如主耳。御史将云去。左将军辛庆忌者。武贤子也。免冠解印绶。叩头殿下曰。此臣素着狂直之名于世。其言是。不可诛。其言非。固宜容之。臣敢以死争。叩头流血。上意乃解。后将理槛。上曰。勿易。因而辑之以旌直臣。初。元帝时。五鹿充宗与石显皆贵幸。治梁丘易。帝令诸易家考合异同。充宗乘贵口辨。诸儒莫敢与抗。皆称疾不会。有荐云能说易者。云摄齐升堂。抗辞而请。音动左右。既论。连折充宗。诸儒为之语曰。五鹿岳岳。朱云折其角。由是为博士。杜陵槐里令。以忤于贵戚。遂称疾废。因终于家。是岁赵婕妤害后宫子。时许美人生男。婕妤大怒曰。帝常与我言。不从后宫中往来。今许美人儿安从生乎。以手自搏击。以头触壁户柱。从床上自投地。涕泣不食。上亦为之不食。昭仪曰。陛下常言不负汝。今竟负约云何。上曰。要使天下无出赵氏上者。无忧也。后使中黄门靳严封绿囊书与许美人。乃杀儿。置苇箧中封上。闭户而发。昭仪与上共视之。复封函。诏掖庭丞籍武埋屏处。勿令人知。武取埋狱垣下。又宫中学女史曹才官幸御上。有娠。生儿掖庭才官令舍。又令中黄门田闳持诏记与武。取才官令舍妇人新生儿。及婢六人。尽置暴室狱。无问男女谁儿女也。武迎置狱三日。复令闳持诏问儿死未。武对曰未有。顷闳出。上与昭仪大怒。曰何不杀。武叩头泣。即因闳奏封事。曰陛下未有继嗣。子无贵贱。宜皆留意。奏入。上令闳持诏与武。夜上水五刻。令持儿与中黄门王舜。会掖门。武以儿付舜。舜受诏。内儿殿中。为择乳母。告养善视之。无令漏泄。时儿生八九日。昭仪闻之大怒。后三日诏赐才官药。令自杀。才官曰。我儿男也。额上有壮发。类孝元帝。今儿安在。柰何令长信得闻之。遂饮药死。及婢六人皆自杀。后十馀日。诏取儿去。不知复何置之。
	
二年春正月。行幸甘泉。郊泰畤。时三月。行幸河东。祠后土。四月。立广陵孝王子宪为王。冬。行幸长杨宫。从胡客大校猎。初乌孙末振将杀大昆弥。会病死。汉诛未加。于是遣右中郎段会宗。发戊己校尉诸侯国兵。即诛末振将太子番丘。会宗恐大兵入乌孙。惊番丘。逃亡不可得。即选精兵骑弩四十张。径至昆弥所在。召番丘数其罪。以手剑击杀之。小昆弥乌黎靡者。末振将从兄子也。勒兵数千骑围会宗。会宗为言来诛之意。今围杀我。如去汉牛一毛耳。宛王郅支县头于斓街。乌孙所知也。小昆弥曰。何不豫告我。令饮食之邪。会宗曰。豫告之。恐亡匿为大罪。即饮食之以付我。恐伤骨肉之恩耳。昆弥感服。号泣而罢。会宗还。赐爵关内侯。会宗。天水人也。
	
三年春正月丙寅。蜀郡岷山崩。拥江水竭。逆流三日乃通。刘向以为岐山崩。三川竭。而周幽王亡。岐山。周之所兴也。蜀郡本汉所兴。今所起之地。山崩水竭。殆必亡矣。二月。封侍中卫尉淳于长为定陵侯。三月。行幸雍。祠五畤。
	
四年春正月。行幸甘泉馆。二月罢司隶校尉官。三月行幸河东。祠后土。甘露降于京师。有石陨于关东二。
	
绥和元年春正月。赦天下。二月戊午。御史大夫孔光贬为廷尉。廷尉何武为御史大夫。癸丑。立定陶王昕为太子。光禄师丹为太子太傅。初。王祖母傅太后阴为王求汉嗣。私事赵皇后。及昭仪。及帝舅王根。皆劝立定陶王。于是引大臣入禁中议。丞相方进大司马王根右将军廉褒后将军朱鸵。皆以为定陶。帝弟之子也。礼曰。昆弟之子犹子也。为其后者为之子也。定陶王宜为嗣。孔光以为非礼。立嗣以亲。中山王先帝之子。帝之亲弟也。以尚书盘庚殷之及王为比。中山宜嗣。上以礼兄弟不相入庙。又皇后昭仪有言。遂立定陶王。光以议不合上意。故左迁廷尉。
	
荀悦曰。圣人立制。必有所定。所以防忿争。一统序也。春秋之义。立嫡以长。立子以贵。是以言嫡无二也。贵有常也。以弟及兄。则贵有常矣。兄弟之子非一也。不可以为典。虽立其长。犹非正也。且兄弟近而亲。所以继父也。兄弟子疏而卑。所以承亡也。俱非正统。舍亲取疏。废父立子。非顺也。以弟继父。近于义矣。春秋传曰。太子亡则立母弟。无则立长。立均以顺。义均则卜之道也。立楚孝王孙景为定陶王。封中山王舅冯参为宜乡侯。益封中山王三万户以慰王心。诏求殷后。封孔吉为殷绍嘉侯。三月进爵为公。及周承休侯。皆为公。各食邑百里。行幸雍。祠五畤。夏四月乙丑。大司马骠骑将军王根为大司马。罢车骑大将军官。御史大夫何武更为大司空。封汜乡侯。益大司马大司空位秩。如左丞相。是为三公。先是武为廷尉。奏言王者法天三光。备三公官。各为分职。今丞相独兼三公职。所以久废而不治。宜建三公之官。分职更任。以为考功效。至是乃置之。武字君公。蜀郡郫人。仁厚好进士。疾朋党。绝请托。其临州郡。无赫赫之名。去后常见思。初武兄弟五人皆为吏。郡县敬之。弟显家有市籍租。显数负其课事。啬夫仇商捕辱显家。显怒之。武曰。以吾家租税。不为众先。奉公吏不亦宜乎。武即白之太守。召之为吏。州里服焉。及为三公。功名略比薛宣。其才不及也。而经术正直过之。时司空掾平阳何并。字子廉。武高其志节。举为长陵令。道不拾遗。时邛城太后家贵宠。王林卿为侍中。通轻侠。倾京师。免官归。过长陵上厮。因留数日。并恐其犯法。自造门谒曰。宜以时归。先是林卿杀人。埋厮舍下。并阴知之。非并时事不发觉。林卿怨并遣之。北渡渭桥。令骑奴还。拔刀剥寺门建鼓。并即从吏兵追林卿。行数十里。林卿窘迫。令奴冠已冠。自身从间道驰去。及追及冠奴。遂收之。奴曰。我乃奴耳。并心知已失林卿。乃因曰。王君困。乃称奴得免死邪。并斩奴头。并所剥建鼓。置都亭下。书其罪。吏惊骇。以为林卿实死。由是威名流行。后为颍川太守。颍川锺元为尚书令。领廷尉。甚用事有权。元弟威为郡掾。犯罪赃千金。并过辞廷尉。廷尉为弟免冠。请一等之罪。并曰。罪在君弟与君。法律不在太守。既至郡。威所犯多在赦前。并敕吏驱使入函谷关。无令污民间。不入关乃收之。威留止洛阳。吏遂格杀之。及诛侠赵季李款等。郡中清肃。并廉洁。妻子不到官。终颍川。遗令勿受赙赗。椁足周棺。棺足掩尸而已。其治名次黄霸。秋八月庚戌。中山王兴薨。冬十月甲寅大司马根病免。十一月立楚孝王孙景为定陶王。定陵侯淳于长大逆不道。下狱死。长与废许后姊缅私通。许后因缅赂遗长。欲求复为婕妤。长受许后金钱乘舆服御物。前后千馀万。诈言欲白上。立为左右皇后。缅每入长信宫。长辄与缅书。戏侮许后。慢易无所不言。交通书记。赂遗连年。曲阳侯根辅政。以久病免。长次第当代根。王莽害长宠。因白根曰。长私与贵人姊交通。受其衣服。又见将军久病私喜。对人议谒相署。根怒。令莽白之。上怒。免长官就国。长素与泾阳侯立有隙。及长就国。因立子融厚赂立。立为长固请。上疑之。下有司案验。吏捕融。立令融自杀以灭口。上愈疑遂逮长系狱。穷治其罪。服戏谑长信宫。谋立左皇后。长死于狱。妻子徙合浦。长母归故乡。立归国。许贵人赐药死。侍中光禄大夫莽。以首发大奸。拜大司马。时年三十八。莽既拔出同列。继四父而辅政。欲令名誉过前。遂克己忘倦。招延贤良。赏赐邑俸。尽以享士。身执谦约。母病。公卿列侯遣夫人问疾。莽妻迎之。衣不曳地。着布蔽膝。见者以为僮仆。使人问。乃知其夫人。其饰名如此。十二月罢刺史。置州牧。秩二千石。是岁犍为得石磬十六枚。议者以为善祥。刘向说上曰。宜设辟雍。陈礼乐。以风化天下。虽不能具。夫礼乐以养人为本。就有过差。是过于养人也。刑罚之过。或至死亡。今礼乐虽非唐虞之典。刑罚亦非咎繇之则。而有司请定刑罚。至于礼乐则曰不敢。是敢于杀人。而不敢于养人也。有刑罚而无礼乐。大不备也。为其俎豆管弦之间小不备。因是绝而不为。是去小不备而就大不备也。教化比于刑罚。教化重而刑罚轻。是舍所重而急所轻也。且教化所恃以为治。刑罚助治者也。今废所治而独立其所助。非所以致太平也。夫承千岁之衰周。继亡秦之馀绪。民渐渍恶俗。不亲大化。终以不改。上以向言下公卿。立辟雍。会向病卒。丞相大司空营表长安城南将立辟雍。未及作。

三年春正月。行幸甘泉宫。郊泰畤。二月壬子。丞相翟方进薨。是时荧惑守心。占者以为大臣当应之。以塞灾异。上召方进告之。方进不得已乃自杀。上秘之。加赠礼。亲临丧。赦天下。大水。平襄县有燕生雀。哺食至大。俱飞去。太仆厩马生角。在左耳前。围长各一寸八分。行幸河东。祠后土。三月丙午。帝崩于未央宫。上素康壮无疾病。向晨欲起。因失音不能言。昼漏十刻而崩。众皆归罪于赵昭仪。昭仪自杀。富平侯张放素亲幸。放不奉法度。太后及大臣以为言。上涕泣而遣之就国。及上崩。放思慕哭泣而卒。
	
荀悦曰。放非不爱上。忠不存焉。故爱而不忠。人之贼也。上崩。辟雍遂不立。左将军孔光为丞相。皇太后诏曰。皇帝即位。定郊祀已来。未有皇子。故复甘泉泰畤汾阴后土祠。卒不蒙福。其复南北郊于长安如前。夏四月己卯。皇帝葬延陵。自崩及葬三十四日。延陵在扶风。去长安六十二里。

赞曰本纪称孝成帝善修容仪。升车正立。不内顾。不疾言。不亲指。临朝渊默。尊严若神。可谓穆穆天子之容貌也。博览古今。容受直言。公卿称职。威仪可述。遭世承平。上下和睦。然沈于酒色。赵氏内乱。外家擅朝。言之可为于邑。建始已后。王氏始执国命。迄于哀平。莽遂篡位。盖其威福所由来渐矣。刘向朱云之忠信明矣。若得而用之。福祚未已。张禹不吐直言。佞于垂死。亦可痛哉。