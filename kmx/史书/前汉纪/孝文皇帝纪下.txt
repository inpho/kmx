十年冬。上行幸甘泉。将军薄昭有罪自杀。张释之为郎。十年不得调用。欲归。袁盎贤之。言于上以为谒者仆射。上幸上林苑。释之从。登虎圈。上问上林尉禽兽簿。尉不能对。虎圈啬夫代尉对。响应无穷。上曰。为吏不当如此邪。诏释之拜啬夫。欲为上林令。释之进曰。陛下以周勃张相如何如人。上曰。长者也。释之曰。此两人称为长者。言事曾未出口。岂若啬夫喋喋利口捷给哉。且秦任刀笔吏。争以苛察相高。故政陵迟至于土崩。今以啬夫口辩而超迁之。臣恐天下随风而争。口辩无实。上之化下。疾于影响。举错不可不察。上曰善。乃止。拜释之为公车令。时梁王来朝。与太子共载。入朝不下司马门。释之禁止不得入朝。劾奏不敬。上乃免冠谢太后曰。教儿子不谨。太后使使承诏赦太子及梁王。乃得入朝。后为中郎将。从上至霸陵。上望北山。凄然伤怀。谓群臣曰。嗟乎。以北山石为椁。用纻絮斮漆。其坚岂可动哉。左右皆曰善。释之进曰。使其中有可欲。虽锢南山犹可隙。使其中无可欲者。虽无石椁。又何戚焉。上称善。
	
十一年冬十有一月。上行幸代。春正月。上至自代。夏六月。梁王楫薨。无子。国除。楫。上之少子也。好读书。上爱之。故以贾谊为傅。王堕马薨。谊自伤为傅无状。旦暮哭泣。岁馀亦卒。谊时年三十。初河南太守吴公。以谊为门下吏。吴公以治郡第一。征入为廷尉。荐谊为博士。至太中大夫。时年二十馀。表陈政事。建立制度。上以谊才任公卿。绛侯灌婴等害之。上乃疏之。后谊为长沙王太傅。谊过湘水。作赋以辞吊屈原。为傅数年。上复思谊。乃征之。上方坐宣室。感鬼神事。与谊言至夜半。移席就之。既罢。上曰。吾久不见贾生。自谓胜之。今见不如也。以为梁王太傅。贾谊谓汉土德。所着述凡五十八篇。匈奴寇边狄道。
	
十二年冬十有二月。河决东郡酸枣。溃金堤。春正月。赐诸侯王女邑各三千户。二月。出孝惠后宫美人令得嫁。三月。诏曰。孝弟。天下之大顺也。力田。为生民之本也。三老。众民之师也。廉直。吏民之所表也。朕甚嘉此二三大夫之行。其遣谒者劳赐各有差。及问民所疾苦。是岁吴有马生角在耳前。上向右长三寸半。左角长二寸半。围皆二寸。本志以为吴后举兵为逆之象也。
	
十三年夏。除秘祝之官。诏曰。秘祝之官。移过于下。朕弗取。其除之。名山大川。其在诸侯封内。各有自奉祠。天子之官不领。齐及济南国废。令太祝岁时至祠。夏五月。诏除肉刑。时齐太仓令淳于公有罪当刑。淳于公有女五人。无男。尝骂其女曰。生女不生男。缓急无有益。小女缇萦自伤泣。乃随父到长安。上书曰。妾父为吏。齐国皆称廉平。今坐法当刑。妾闻夫死者不可复生。刑者不可复赎。虽欲改过自新。其道无由。妾愿没身为官奴。以赎父刑。使得自新。天子悲怜其意。遂下令曰。夫训导不纯。而愚民陷焉。或欲改行为善。其道无由也。夫刑者。至断支体。刻肌肤。终身不复。何其刑之痛而不得理也。其除肉刑。有以易之。遂改定律。六月。诏除民田租。

荀悦曰。古者什一而税。以为天下之中正也。今汉民或百一而税。可谓鲜矣。然豪强富人。占田逾侈。输其赋太半。官收百一之税。民收太半之赋。官家之惠。优于三代。豪强之暴。酷于亡秦。是上惠不通。威福分于豪强也。今不正其本。而务除租税。适足以资富强。夫土地者。天下之本也。春秋之义。诸侯不得专封。大夫不得专地。今豪民占田。或至数百千顷。富过王侯。是自专封也。买卖由己。是自专地也。孝武时。董仲舒尝言宜限民占田。至哀帝时。乃限民占田。不得过三十顷。虽有其制。卒不得施行。然三十顷有不平矣。且夫井田之制。宜于民众之时。地广民稀。勿为可也。然欲废之于寡。立之于众。土地既富。列在豪强。卒而规之。并有怨心。则生纷乱。制度难行。由是观之。若高帝初定天下。及光武中兴之后。民人稀少。立之易矣。就未悉备。井田之法。宜以口数占田。为立科限。民得耕种。不得买卖。以赡民弱。以防兼并。且为制度张本。不亦宜乎。虽古今异制。损益随时。然纪纲大略。其致一也。本志曰。古者建步立亩。六尺为步。步百为亩。亩百为夫。夫三为屋。屋三为井。井方一里。是为九夫。八家共之。一夫一妇。受私田百亩。公田十亩。是为八百八十亩。馀二十亩。以为庐舍。出入相交。守望相接。疾病相救。民受田。上田夫百亩。中田夫二百亩。下田夫三百亩。岁更之。换易其处。其家众男为馀夫。亦以口受田。如此。士工商家受田。五口乃当农夫一人。有赋有税。税谓公田什一。及工商衡虞之人也。赋谓供车马兵士徒之役也。民年二十受田。六十归田。种谷必杂五种。以备灾害。田中不得有树。以妨五谷。力耕数芸。收获如寇盗之至。还庐种桑。菜茹有畦。瓜瓠果蓏。殖于疆畔。鸡豚狗豕。无失其时。女修蚕织。五十则可以衣帛。七十可以食肉。五家为比。五比为闾。四闾为族。五族为党。五党为州。五州为乡。万二千五百户。比长位下士。自此已上。稍登一级。至乡为卿矣。于是闾有序而乡有庠。序以明教。庠以行礼。而视化焉。春令民毕出于野。其诗云。同我妇子。馌彼南亩。田畯至喜。则冬毕入于邑。其诗云。嗟我父子。曰为改岁。入此室处。春则出。民闾首平旦坐于右垄。比长坐于左垄。毕出而后归。夕亦如之。入者必持薪樵。轻重相分。斑白不提挈。冬则民既入。妇人同巷。夜绩女工。一月得四十五功。必相从者。所以省费烛火。同巧拙而合习俗也。男女有不得其所者。因而相与歌咏。各言其情。是月馀子。以在序室。八岁入小学。学六家四方五行书计之事。十五入大学。学先王礼乐。而知君臣之礼。其秀异者移乡学。学于庠序之异者移于国学。学乎小学。诸侯岁贡小学之异者。移于天子之学。学于太学。命曰造士。然后爵命焉。孟春之月。群后将散。行人振木铎以徇于路。以采诗献之太师。比其音律。以闻于天子。三年耕则馀一年之畜。故三年有成。成此功也。故王者三载考绩。三考黜陟。九年耕。馀三年之食。进业日升。谓之升平。三升曰泰。二十七年。馀九年食。谓之太平。而王业大成。刑措不用。王道兴矣。故语曰。如有王者。必世而后仁。书曰。天秩有礼。天罚有罪。故圣人因天秩而制五礼。因天罚而制五刑。建司马之官。设六军之众。因井田而制军赋。地方一里为井。井十为通。通十为成。成方十里。成十为众。众十为同。同方百里。同十为封。封十为畿。畿方千里。故四井为邑。邑四为丘。丘十六井。有戎马一匹。牛三头。四丘为甸。甸六十四井。有戎马四匹。兵车一乘。牛十二头。甲士三人。步卒七十二人。干戈备具。是谓司马之法。一同百里。堤封万井。除山川坑堑城池邑居园囿街路。三千六百井。定出赋六千四百井。戎马四百匹。兵车百乘。此卿大夫菜地之大者。是谓百乘之家。一封三百六十六里。堤封十万井。定出赋六万四千井。戎马四千匹。兵车千乘。此诸侯之大者。谓之千乘之国。天子畿方千里。堤封百万井。定出赋六十四万井。戎马四万匹。兵车万乘。戎马车徒干戈素具。春振旅以蒐。夏茇舍以苗。秋治兵以狝。冬大阅以狩。皆于农隙以讲事焉。五国为属。属有长。十国为连。连有率。三十国为卒。卒有正。二百一十国为州。州有牧。牧有连。卒比年简车徒。卒正三年简舆徒。群牧五年大简舆徒。此先王制土定业。班民设教。立武足兵之太法也。上过渭桥。有人在桥下。乘舆马惊。捕之属廷尉。释之讯之。曰。远县人也。闻跸匿桥下久。已为行过。即出。见车骑即走耳。释之奏犯跸罚金。上怒曰。此人亲惊吾马。马赖和柔。即令他马固不伤败我乎。释之奏曰。法者天子之所与。天下共之。今如重之。是法不信于民。廷尉天下之平。今一倾。天下用法皆为之轻重。民安措其足乎。上曰善。廷尉当如是也。其后有人盗高庙坐前玉环者。下廷尉。奏当弃市。上大怒曰。此人无道。乃盗先帝器。吾欲置之族矣。释之曰。法如是足矣。而有万一。愚人取长陵一坏土。陛下何以加其法。上乃许之。曰廷尉当如是也。释之以议法公平。甚重于朝廷。尝公卿大会。立庭中。有王生者年老矣。善为黄老言。以处士召见顾谓释之曰。为我结陉。释之跪而结之。既罢。或以责王生。王生曰。吾老矣。且贱。自度终无益于张廷尉。张廷尉方为名臣。故使结陉。欲以重之。
6 Jump to dictionaryShow parallel passages	孝文皇帝... :	
十四年冬。匈奴老上单于寇边。以十四万骑入萧关。杀北地都尉□邛。遂至彭阳。使骑兵入烧回中宫。候骑至雍。起烽火通甘泉。上遣王将军屯陇西北地上郡。中尉周舍为卫将军。郎中令张武为车骑将军。军渭北。车千乘骑卒十万。上亲劳军。勒兵车。令赐吏卒。上欲自征匈奴。群臣谏不听。皇太后固止之。乃止。东阳侯张相如为大将军。内史栾布皆为将军。击匈奴出塞。师还时。上辇过郎署。见郎署长冯唐。年七十馀矣。问曰。父老何自为郎。家安在。对曰。臣赵人。上曰。吾居代时。尚食监高祛数谓我言赵将李齐之贤。战于鉅鹿下。吾每餟食。意未尝不在鉅鹿下也。父老知之。对曰。齐尚不如廉颇李牧之为将也。臣大父赵时为将卒善廉颇。臣父为代郡将时善李牧。故知其为人也。上曰。嗟乎。吾得廉颇李牧之为将。岂忧匈奴哉。唐曰。陛下虽得之。不能用。上怒。起入禁中。良久召唐曰。公众辱我。独无闲处也。何以言之。吾不能用也。唐谢因对曰。臣闻古之王者之遣将也。跪而推毂。曰自阃以内。寡人制之。自阃以外。将军制之。军功爵赏。皆决于外。李牧为赵将居边。军市之租。皆自用飨士卒。赏赐决于外。不从中覆也。委任而责成功。牧乃得展其智力。北逐单于。破东胡。灭澹林。西抑疆秦。南距韩魏。当此之时赵几霸。会赵王迁立。用郭开谗而杀李牧。是以为秦所灭。今臣闻魏尚为云中守。军市之租尽以给士卒。出私养钱。五月一杀牛。以飨士卒军人。是以匈奴远遁。不敢近云中之塞。虏尝大入。尚率车骑击之。所伤杀甚众。上功幕府。误差六级。文吏以法绳之。陛下下之吏。削爵罚及之。其赏不行。吏奉法必用。臣愚以为陛下赏太轻。罚太重。由此言之。陛下虽得颇牧。弗能用也。上悦。是日令唐持节赦魏尚。复以为云中守。拜唐为车骑都尉。主中尉及郡车骑士。至景帝时为楚相。卒为名臣。荀悦曰。以孝文之明也。本朝之治。百寮之贤。而贾谊见逐。张释之十年不见省用。冯唐白首屈于郎署。岂不惜哉。夫以绛侯之忠。功存社稷。而犹见疑。不亦痛乎。夫知贤之难。用人不易。忠臣自古之难也。虽在明世。且犹若兹。而况乱君暗主者乎。然则屈原赴湘水。子胥鸱夷于江。安足恨哉。周勃质朴忠诚。高祖以为安刘氏者必勃也。既定汉室。建立明主。眷眷之心。岂有异哉。狼狈失据。块然囚执。俛首抚襟。屈于狱吏。岂不愍哉。夫忠臣之于其主。犹孝子之于其亲。尽心焉。尽力焉。进而喜。非贪位。退而忧。非怀宠。结志于心。慕恋不已。进得及时。乐行其道。故仲尼去鲁日迟迟而行。孟轲去齐三宿而后出境。彼诚仁圣之心。夫贾谊过湘水。吊屈原。恻怆恸怀。岂徒忿怨而已哉。与夫苟患失之者。异类殊意矣。及其傅梁王。梁王薨。哭泣而从死。岂可谓不忠乎。然人主不察。岂不哀哉。及释之屈而思归。冯唐困而后达。有可悼也。此忠臣所以泣血。贤俊所以伤心也。上方忧匈奴。太子家令晁错上书言兵事曰。臣闻用兵临战合刃之急者三。一曰得地形。二曰卒服习。三曰器用利。兵法曰。丈五之沟。渐车之水。山林积石。山川丘阜。草木所在。此步兵之地也。车骑二不当一。土山平陵。漫衍相属。平原广野。此车骑之地也。步兵十不当一。平易相远。山谷幽涧。仰高临下。此弓弩之地也。短兵百不当一。两阵相近。平地浅草。可前可后。此长戟之地也。剑楯二不当一。萑苇竹萧。草木蒙龙。枝叶接茂。此矛鋋之地也。长戟二不当一。曲道相伏。险厄相簿。此剑楯之地也。弓弩三不当一。士不选练。卒不服习。起居不精。动静不集。趋利不及。避难不毕。前后击解。与金鼓之指相失。此多不习勒卒之过也。百不当十。兵不完利。与空手同。甲不坚密。与袒裼同。弩不可以及远。与短兵同。射不能中。与无矢同。中不能入。与无镞同。此将不省兵之祸也。五不当一。故兵法曰。器械不利。以其卒与敌也。卒不可用。以其将与敌也。将不知兵。以其主与敌也。君不择将。以其国与敌也。此四者兵之要也。臣又闻小大异形。疆弱异势。险易异备。夫毕身以事强。小国之形也。以蛮夷攻蛮夷。中国之形也。今匈奴地形技艺。与中国异。上下山坂。出入溪涧。中国之马弗与也。险道倾侧。且驰且射。中国之骑弗与也。风雨疲劳。饥渴不困。中国之人弗与也。此匈奴之长技也。若夫平原易地。轻车突骑。此匈奴之众易挠乱也。劲弩长戟。射疏及远。则匈奴之弓弗能格也。坚甲利刃。长短相杂。游弩往来。什伍俱前。则匈奴之兵弗能当也。材官骤发。矢道同的。则匈奴之革笥木荐。弗能支也。下马地斗。剑戟相接。去就相薄。则匈奴之。足弗能给也。此中国之长技也。匈奴之长技三。中国之长技五。陛下兴数十万之众。以诛数十万之匈奴。众寡之计。以一击一之术也。虽然。兵者凶器。战者危事。以大为小。以强为弱。在俛仰之间耳。夫小人之死争胜。跌而不振。则悔之无及也。帝王之道。出于万全。今降胡义渠蛮夷之属。来归义者。其众数千人。饮食长技与匈奴同。可赐之坚甲絮衣。劲弩利矢。益以边郡之良骑。令明将能知其习俗。和辑其心者以将之。即有阻险。则以此当之。平地通道。则以轻车材官制之。两军相当。表里各用其技。横加之以众。此万全之术。传曰。狂夫之言。而明主择焉。臣错愚陋昧死上狂言。唯陛下裁择。上嘉之。而赐玺书宠荅曰。皇帝敬问太子家令所言兵体。闻之书曰。狂夫之言。而明主择焉。今则不然。言者不狂。而择者不明。是以万听而万不当也。错复上言云。远方之士。守塞一岁而更。不知胡人之能。不如选常居之者。令室家田作。具以备之。以便为之高城深堑。其外复为一城。其内城间百五十步。要害之处。通山川之道。调立城邑。毋下千家。为中国造篱落。先为屋室。次具田器。及募罪人及免徒复作令居之。不足募以一奴婢赎罪。及输奴婢欲以拜爵者。不足。乃募民之欲往者。皆赐高爵。复其家。予冬夏衣裳廪食。能自给而止。郡县之民。得买其爵以自增。其无夫若无妻者。县官买与之。人情非有匹敌。不能久安其居。塞下之人。禄利不厚。不可使久居危难之地。胡人入驱。而能止其所驱者。以其半与之。县官为赎其民。如是则邑里相救助。赴胡不避死亡。非以德上也。欲全亲戚而利其财。此与东方之戎卒。不习地势而心畏胡者。功相万也。上从之。错复言古之徙远方以实空虚也。相其阴阳之和。审其土地之宜。然后营立邑城。通田作之道。正阡陌之界。先为之筑室。家有一堂两内。门户之开闭。置器物焉。民至者有居。作有所用。此民所以轻去故乡。而劝之新邑也。为之致医巫。以救疾病。以修祭祀。男女有昏姻。死生相恤。坟墓相从。室家完安。此使民乐其处而有长居之心也。臣又闻古之制边县以备敌也。使五家为伍。伍有长。十长一里。里有假士。四里一连。连有假率。十连一邑。邑有假侯。皆择其邑之贤才。习地形、知民情者。居则习于射法。出则教民于应敌。故卒伍成于内。则军正定于外。服习以成。勿令迁徙。幼则同游。长则共事。夜战则声相知。足以相救。昼战则眼相见。足以相识。欢爱之心。足以相死。然后劝之以重赏。威之以重罚。则死不旋踵矣。春三月诏曰。昔先王远施不求其报。望祠不祈其福。右贤左戚。先民后己。至明之极也。今闻祠官祝厘。皆归福于朕躬。不为百姓。朕甚愧之。是重吾不德也。其令祠官致敬。无有所祈。鲁人公孙臣上书。言秦为水德。从所不胜。汉当为土德。其符当有黄龙见。丞相张苍好律厤。以汉为水德。河水没金堤其符也。公孙臣言非。是以罢之。于是从苍议。色尚外黑内赤。以此从水德。
	
十五年春。黄龙见于成纪。上召公孙臣为傅士。从土德也。夏四月。上幸雍。始郊。见五帝。修名山大川之祀。秋九月。举贤良直言。上策之曰。有司举贤良。明于国家之大体。通于人情之终始。及能直言极谏者。二三大夫之行。当此三道。朕甚嘉之。故登大夫于朝。亲谕朕志。大夫其上三道之要。永惟朕之不德。吏之不平。政之不宣。民之不宁。四者之阙。悉陈其志。无有所隐。着之于篇。朕亲览焉。太子家令晁错对曰。臣闻五帝神圣。其臣莫能过。故自亲事动静。上配天。下顺地。中得人。众生之类。无不覆也。根着之徒。无不载也。昭以光明。无偏异也。德上及飞鸟。下及水虫草木诸产。皆被其泽。然后阴阳调。万物茂。妖孽藏。符瑞出。泽润天下。光被四海。此治国大体之功也。臣闻三王臣主皆贤。故合谋相附。政达于人情。人情莫不欲寿。三王生而不伤也。人情莫不欲富。三王厚而不困也。人情莫不欲安。三王宁而不危也。人情莫不欲逸。三王节其力而不尽也。其为法令。合于人情而后行之。动众使民。出于人情而后为之。情之所恶。不以强人。情之所欲。不以禁民。是以天下乐其政而归其德。百姓和亲。国家安宁。此明于人情终始之功也。臣闻五霸不及其臣。故属以国。任之以政。五霸之佐。谨身履法。奉公无私。见贤不居其上。受禄不过其量。兴利除害。明赏慎罚。直言极谏。补主之过。德匡天下。威正诸侯。此人臣极谏直言之功也。臣闻秦之衰世。任法戳而信谗贼。宫室过度。嗜欲无极。法令烦僭。刑罚暴酷。奸邪之吏。乘其乱法。以成其威。上下瓦解。内外咸怨。故绝嗣亡世。为异姓福。此吏不平。政不宣。民不宁之祸也。对奏。擢为太中大夫。齐王肥薨。无子。国除。
	
十六年夏四月。上郊祀五帝于渭阳。赵人新垣平。以望气见上。言长安东北有神气。成五采色。若人冠冕焉。天下此瑞。宜立祠祠上帝。以合符应。于是始作渭阳五帝庙。同宇五殿五门。各如其帝色。上亲郊祀。有辉光然属天。于是拜平为上大夫。五月。分齐为六国。立齐悼惠王子六人。将闾为齐王。志为济北王。辟光为济南王。贤为淄川王。卬为胶西王。雄渠为胶东王。立淮南厉王三子。安为淮南王。勃为衡山王。赐为庐江王。建成侯良薨。无后。秋九月得玉杯。刻曰人主延寿。新原平令人献之。诈言阙下有神玉气。令天下大酺。是岁淮阳相申屠嘉为御史大夫。

后元年冬十月。新原平诈发觉。遂谋反。诛夷二族。春三月。孝惠皇后张氏薨。

二年夏。上幸雍。还幸棫阳宫。六月代王参薨。匈奴和亲。八月戊辰。丞相张苍既免相。年老口中无齿。以女子为乳母。年百馀岁卒。着书八十篇。言阴阳律厤事。苍之妻妾百数人。庚午。御史大夫申屠嘉为丞相开封侯。陶清翟为御史大夫。有天狗下梁野。天狗如大流星。有声。在其地类狗。光炎如火。数数顷地。

三年春正月。行幸代。秋大雨。昼夜不绝。四十五日。蓝田山水出流一百馀家。汉水出坏民室八十馀家。所杀三百馀人。
	
四年夏四月丙寅晦。日有食之。五月。赦天下。免诸官奴婢为庶人。上幸雍。

五年春正月。行幸陇西。三月行幸雍。六月齐城门下有狗生□。秋七月行幸代。
	
六年冬。匈奴三万骑入上郡。三万骑入云中。车骑将军李勉屯飞狐口。将军苏隐屯勾注。将军张武屯北地。周勃子亚夫为将军。次细柳。将军刘礼次霸上。将军徐厉次棘门。以备胡。单于退远。上自劳军。至霸上及棘门。军直驰入。大将军以下。出入以骑送迎拜谒。已而之细柳军。军吏被甲执锐。彀弓弩持满。天子先驱曰。天子将至。军尉曰。军中但闻将军令。不闻天子诏。有顷。上至不得入。于是使使持节召将军亚夫曰。吾欲入劳军。亚夫传言开壁。门。尉谓车骑曰。将军令军中不得驱驰。于是天子案辔徐行。至中营。将军亚夫持兵揖曰。介胄之士不拜。请以军礼见。天子为之改容式车。使人称诏。谢皇帝敬劳将军。成礼而去。既出军门。群臣惊。上曰。嗟乎。此真将军也。霸上棘门如儿戏耳。月馀。三军皆罢。拜亚夫为中尉。上戒太子曰。即有急缓。周亚夫可任将军。夏大旱。蝗。令诸侯无入贡。弛山泽。减诸服御。损郎吏员。发仓库以赈贫民。令得买爵。

七年春正月。辛未朔日有食之。夏六月。封窦广国为章武侯。拜中军尉周亚夫为车骑将军。己亥。帝崩于未央宫。遗诏曰。盖闻万物之萌生。靡有不死。死者天地之理。物之自然。奚可甚哀。当今之世。咸喜生而恶死。皆厚葬以破其业。重服以伤其生。吾甚不取。且朕以不德获保社稷。托君王之上。二十馀年。常畏过行。以羞先帝之遗德。永惟年之不长。惧于不终。今乃幸以天年得终。时复供养高庙。朕之不明与嘉之。其奚悲哀之有。其令天下吏民临三日。皆释服。无禁娶妇嫁女。祠祀饮酒食肉。当给丧事服临者。皆无跣足。绖带无过三寸。无布车及兵器。无发民哭临殿中。当临者皆以旦夕。各十五举声。礼毕罢。非旦夕临。无得擅哭。服大功十五日。小功十四日。纤七日释服。他不在令者。皆以此令比数从事。布告天下。使明知朕意。霸陵山川。宜因其故。无有所改。所幸慎夫人已下。至少使得令嫁。己巳皇帝葬霸陵。
	
荀悦曰。书云高宗谅暗。三年不言。孔子曰古之人皆然。三年之丧。天下之通丧。由来者尚矣。今而废之。以亏大化。非礼也。虽然。以国家之重。慎其权柄。虽不谅暗。存其大体可也。乙卯。故韩王信之子颓当及孙婴。率其众来降。封颓当为弓高侯。婴为襄城侯。
	
赞曰。本纪称孝文皇帝。宫室苑囿。车马御服。无所增益。有不便辄弛以利民。身衣弋绨。慎夫人虽幸。衣不曳地。帏帐无文绣。以示敦朴。爱费百金。不为露台。及治霸陵。皆瓦器。不得以金银铜锡为饰。因其山不起坟。南越王尉佗自立为帝。以德怀之。匈奴背约。令守边备。不发兵深入。无动劳百姓。吴王诈病不朝。赐以几杖。群臣袁盎等谏说虽切。尝假借之。张武等受赂金钱。重加赏赐。以愧其心。专务以德化民。是以海内殷富。兴于礼义。断狱数百。几致刑措。登显洪业。为汉太宗。甚盛矣哉。扬雄有言。文帝亲屈帝尊。以申亚夫之军令。曷为不能用颇牧。彼将有所感激云尔。