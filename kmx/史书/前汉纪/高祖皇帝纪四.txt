八年冬。上击韩王信馀寇于东垣。建武侯靳歙有功。迁为车骑将军。上还过赵。赵相贯高伏。兵柏人亭。欲为逆。上宿心动。曰。柏人者。迫于人也。乃去之。初上过赵。王甚卑恭。上箕踞骂詈甚辱之。贯高谓王曰。皇帝遇王无礼。请杀之。王啮其指出血曰。先人亡国。赖皇帝得复。德流乎子孙。君无出口。高等私相谓曰。吾王长者。终不背德。何为污王。事成归之于王。不成独身坐之。乃阴独为谋而王不知。十有一月。令士卒从军死者。送归于县。给衣衾。长吏视葬。祠以少牢。十有二月至自东垣。春三月行如洛阳。令人无得衣锦绣绮縠絺纻。九月至自洛阳。
九年冬十月。淮南王赵王楚王来朝。置酒前殿。上为太上皇寿曰。始者大人常以臣不如仲。能治产业。今臣之业孰与仲多。殿上皆称万岁。十有一月。徙郡国大族豪杰名家十馀万户以实关中。娄敬之计也。十有二月行如洛阳。赵相贯高逆谋发觉。同谋者赵午等十馀人。皆自刎死。高曰。若皆死。谁当明王不反。乃就槛车送诣长安。言王不知。考治身无完者。终不复言。上曰。壮士哉。令人私问之。高曰。人情岂不各爱其亲戚乎。今吾三族皆以论死。岂以王易吾亲戚哉。具以情对。上乃诏赦赵王。嘉贯高之节。乃赦之。高曰。所不死者。欲明王不反。今王已出。吾责塞矣。且人臣有篡弑之名。将何面目复事上哉。乃仰天绝吭而死。赵王张敖尚鲁元公主。故封敖为宣平侯。
荀悦曰。贯高首为乱谋。杀主之贼。虽能证明其王。小亮不塞大逆。私行不赎公罪。春秋之义大居正。罪无赦。赵王掩高之逆心。失将而必诛之义。使高得行其谋。不亦殆乎。无藩国之义。减死可也。侯之过欤。初捕赵王。诏有敢从者夷三族。赵王郎中田叔孟舒皆贤。召见之。汉朝廷臣无能出其右者。皆以为郡守。春正月。徙代王如意为赵王。夏六月乙未晦。日有食之。
十年冬十月。淮南王梁王燕王荆王楚王齐王长沙王来朝。夏五月。太上皇崩。秋七月癸卯。太上皇葬于万年。八月令诸侯王皆立太上皇庙于国都。上欲废太子。立戚夫人子如意。群臣争之不能得。御史大夫周昌固争之。上问其状。昌为人刚直少言。对曰。臣虽口不能言。然心知其不可。陛下必欲废太子。立戚夫人子如意。臣期不奉诏。昌尝奏事。上方拥戚夫人。昌还走。上追之。骑昌项。上问曰。我何如主。曰。陛下桀纣主也。上笑之。后上尝心不乐悲歌。群臣不知所谓。符玺御史郎赵尧进曰。陛下所为不乐者。非以为赵王年少。而戚夫人与吕后有隙。万岁之后。不能自全也。上曰然。尧曰。宜为赵王置贵强相。吕后太子群臣素所惮者。上曰谁可使。对曰。周昌可相赵王。上谓昌曰。吾极知其左迁。然吾忧赵王。非公莫可相者。乃以昌为赵相。以赵尧代昌为御史大夫。初赵人方与公谓昌曰。君之吏赵尧。奇士也。且代君位。昌笑曰。尧年少刀笔吏耳。何至是乎。卒如方与公言。九月。陈豨接下宾客。从车千馀乘。初豨适代时。辞淮阴侯韩信。韩信既废。恐惧怨望。乃与豨谋曰。赵代精兵处也。公反于外。上必自出。吾从中起。天下可图也。豨反。上欲自击之。建成侯周惞泣曰。陛下常自行。是无人可使。初惞从上。每有不利。终无离上之心。上以为爱我。赐上殿不趋。上遂东至邯郸。选壮士可令将者四人。各封千户侯。左右皆曰。此人何功而封千户。上曰。非尔所知。夫陈豨反。赵代皆豨之有。吾以羽檄征天下兵。未有至者。今独邯郸中兵至。吾何爱四千户。不以慰赵子弟心乎。复求乐毅之后。得乐叔。封乐乡侯。号曰华成君令吏民为豨所劫略皆赦其罪。问豨将皆故贾人。曰吾知易与之矣。乃多与金购豨将。将多降。是时沛人任敖素善于上。上以客从。拜为上党太守。坚守不下。封敖广阿侯。御史大夫赵尧击豨有功。封江邑侯。诏御史曰。狱之疑者。吏或不敢决。或有死者。久而不能论。无罪者久系。自今已后有疑狱者。各谳所属二千石。二千石不能决。移之廷尉。廷尉不决。具奏以闻。
十一年冬十月。遣周勃征代地。春正月。淮阴侯韩信谋反。与陈豨为内应。欲夜诈诏诸宫徒奴。以袭吕后太子。其舍人告之。吕后与萧何谋。诈令人从上所来。言陈豨已死。群臣皆贺。遂执信斩之。夷三族。信方斩。叹曰。悔不用蒯通之言。为女子所执。上自邯郸至洛阳。召蒯通。将烹之。通曰。臣闻狗各吠非其主。当彼之时。臣但知有齐王信。不知有陛下。且秦失其鹿。天下争逐之。高才轻足者先得。当此之时。争欲为陛下所为。顾力不能。可尽烹邪。乃赦之。上使使者拜丞相萧何为相国。益封五千户。令卒五百人一都尉。为相国卫。诸群臣皆贺。故秦东陵侯邵平独揖曰。祸自此始矣。上暴露于外。而君守其内。非有矢石之难。而益封置卫者。以今淮阴侯新反于中。有疑君心。夫置卫者卫君。非所以宠君也。顾君让封勿受。以家财给军。何从之。上大悦。立皇子恒为代王。都晋阳。赦天下。三月。梁王彭越反。诛三族。上击陈豨时。征兵梁王。梁王但遣将往。上怒之。梁王欲自行。其将扈辄曰。王始不行。见让而往。即为擒矣。不如遂发兵反。梁王不听称疾。梁王太仆有罪亡者。告彭越与扈辄谋反。上捕囚越。赦为庶人。徙之蜀。道逢吕后于路。涕泣曰无罪。愿归昌邑。吕后与俱还洛阳。谓上曰。彭越壮士徙之蜀。自贻后患。不如遂诛之。吕后令其舍人告彭越复谋反。乃诛之。夷三族。枭其首。令曰。敢有收视者辄捕之。梁太傅栾布为彭越使于齐还。报命首下。祠而哭之。上欲烹之。方提头趋汤镬。布曰。愿一言而死。曰。陛下非彭越。项氏不亡。今天下已定。彭王剖符受封。亦欲传之万世。今一征兵。王不自行。而疑以为反。反形未见。以苛察诛之。臣恐功臣人人自危。彭王已死。臣生不如死。请就汤镬。上赦之。拜为都尉。于是醢彭越。以醢遍赐诸侯。淮南王英布闻越死见醢。乃惊恐。阴有疑谋。立皇子恢为梁王。皇子友为淮阳王。夏四月。上行自洛阳。五月。遣楚人陆贾使南越。立尉佗为王。佗者。秦时为南海郡尉。因天下之乱。遂有南越。贾至。尉佗椎髻箕踞见贾。贾曰足下中国之人。亲戚昆季坟墓在真定。今足下反天性。弃冠带。欲以区区之越。与天子抗行为敌国。祸且及身矣。天子闻君王南越。不助天下诛暴秦。将欲移兵于王。天子为百姓勤劳。遣臣授君王印绶。剖符通使。王且郊迎北面称臣。乃欲以新造未集之越。屈强于此。汉诚闻之。掘烧王先人坟墓。夷灭宗族。遣一偏将。将十万师以临越。越人即杀王降汉。如反手耳。于是尉佗乃蹶然起坐而谢曰。吾居蛮夷中久。殊失礼仪。因问贾曰。我孰与萧何曹参贤。贾曰。王则贤矣。复问我孰与皇帝贤。贾曰。皇帝起丰沛。讨暴秦。诛强楚。为天下兴利除害。继五帝三王之业。统治中国。政由一家。自天地剖判已来。未曾有也。今王众不过数十万。皆蛮夷崎岖山海。譬犹汉之一郡。何乃比于汉也。佗大笑曰。吾不起中国故王此。使我起中国。何遽不若汉。乃遂受符印称王。赐贾橐中装直千金。馀赠送亦千金。贾还报命。拜太中大夫。贾时上前说诗书。上骂之曰。吾居马上得天下。安用诗书乎。贾对曰。陛下居马上得之。宁能马上治之乎。且汤武逆取而顺守。文武并用。久长之道。昔吴王夫差极武而亡。泰任刑法不变而灭。向使秦已兼天下。行仁义。法先王。陛下安得而有之。上有惭色。谓贾曰。试为我着秦之所以失天下。吾所以得天下。及古今成败之故。贾凡着书十二篇。每奏一篇。上读之未尝不称善。号其书曰新语。秋淮南王黥布谋反。谓其将曰。上老矣。厌兵。必不能自来。诸将独韩信与彭越。今皆死矣。馀不足畏。遂反。汝阴侯问故楚令尹薛公曰。布何故反。对曰。往年杀韩信。今年杀彭越。此三人者同功一体之人。自疑祸及其身故反耳。夏侯婴乃言薛公于上。上召问之。薛公对曰。布出上计。则山东非汉之有也。出中计。胜败之数未可知。布出下计。陛下高枕而卧耳。上曰。何谓上计。对曰。东取吴。西取楚。并齐与鲁。传檄燕赵。固守其所。山东非汉之有。何谓中计。对曰。东取吴。西取楚。并齐韩。取魏。据敖仓之粟塞成皋之口。胜败之数。未可见也。何谓下计。东取吴。西取蔡。归重于越。身归长沙。陛下无患矣。上曰。此计将安出。曰必出下计。布故骊山徒耳。致万乘之王。此皆为身。不顾其后。不为百姓万世之业也。上曰善。封薛公为千户侯。上遂自征布。赦死罪已下。皆令从军。立皇子长为淮南王。布果东击楚。楚王分军为三。欲以相救为奇兵。或谓楚将曰。诸侯自战其地为散地。今分军为三。布散其一。两军散走。安能相救。不听。布果败其一军。而二军皆走。布遂与帝遇于齐西会简。布兵精甚。其置阵如项羽军。上恶之。上谓布曰。何苦反。布曰。我欲为帝耳。上骂之。遂战。布败。
十二年冬十月。上破布军。布走江南。长沙王使人杀之。上击布也。数使使劳相国。或谓何曰。君居关中。甚得百姓心。上畏君倾动关中。君何不多买人田宅。贱贳贷以自污。不然。上心不安。何从之。上还过沛。悉召故人父老子弟置酒。上自歌曰。大风起兮云飞扬。威加海内兮归故乡。安得勐士兮守四方。上乃起舞。慷慨伤怀。泣数行下。叹息曰。游子悲故乡。吾万岁之后。魂魄犹思沛。其以沛为朕汤沐邑。复其人。世无所与。又以丰比沛。既至长安。立丰县。丰之枌榆故庐社。皆如旧制也。周勃定代斩陈豨。或言燕王绾与豨通谋。上召卢绾。卢绾谓其臣曰。往年族淮阴侯彭越。皆吕后计。今上疾病。吕后妇人。专欲诛异姓及大功臣。遂称疾不行。上怒。使樊哙将兵击之。绾将其家属。与数千骑。居长城下。欲候上差。自入谢之。上立沛侯濞为吴王。濞者。合阳侯仲之子也。已拜。上相曰。汝面状有反相。汉后五十年东南有乱。岂非汝也。然天下一家。慎勿反也。濞顿首曰不敢。上过鲁。以大牢祀孔子。十有二月还京师。民遮道上书数千人。言相国强贱买民田宅。上笑曰。相国亦爱利乎。使相国自谢民。后萧何为民复请上林苑中空地。令民得入田。无收稿为禽兽食。上怒曰。相国多受贾人金钱。为人请吾苑。乃诏下廷尉。王卫尉谏曰。相国何罪。系之暴也。上曰。吾闻李斯相秦。有善归主。有恶自与。今相国多受贾人钱。为请吾苑。以自媚于人。王卫尉曰。事苟有便于人而请之。宰相职也。陛下奈何乃疑相国受贾人金乎。且陛下拒楚数年。及陈豨反时。上自将兵往。当时相国守关中。关中摇足。则关西非陛下之有。相国不以此时为利乃今利贾人金钱乎。且秦以不闻其过而亡天下。夫李斯之分过。又何足法哉。上乃令相国复其位。诏为秦始皇帝置守厮三十家。楚隐王十家。复无所与。春二月。荧惑守心星。占曰王者恶之。立皇子建为燕王。上击黥布时。为流矢所中。疾甚。吕后迎良医。良医曰可治。上怒曰。吾以布衣。提三尺取天下。此非天命乎。命乃在天。虽扁鹊何益。遂不使治。吕后问曰。陛下即百岁之后。萧相国终。孰可代者。上曰曹参可。又问其次。曰王陵可。然少戆。陈平可以佐之。平智有馀。然难独任。周勃厚重少文。然安刘氏者必勃也。可为太尉。又问其次。上曰。过此以后。非乃所知。先是上尝疾困。恶见人。诏户者无纳群臣。群臣莫敢入。十馀日。樊哙乃排闼直入。大臣随之。上独枕一宦者卧。哙等见上流涕曰。陛下疾甚。大臣震恐。久不见臣等计事。顾独枕一宦者。嗟乎。陛下独不见赵高之事乎。上笑而起。初上欲废太子。吕后闻之。使留侯为太子计。留侯曰。上有所不能致者四人。曰东园公。夏黄公。用里先生。绮里季。皆逃在山中。然上高之。今令太子卑辞安车。迎此四人来以为客。时随入朝。则一助也。吕后从其计。四人果来。年皆八十。须眉皓白。故谓之四皓。初黥布反时。上欲使太子将兵击布。四人相谓曰。凡来将以安太子。太子将兵。事危矣。有功则位无益也。无功从此受祸。乃令吕后对上泣涕。而言黥布善为兵。诸将皆陛下故人。今乃令太子独将兵击之。恐诸将莫肯为用。且惧布闻之。鼓行而西耳。陛下虽疾。强载辎车卧而护之。诸将不敢不尽力。上乃自行。及还。其疾稍愈。欲易太子。太保叔孙通固谏曰。晋献公以骊姬故。废太子申生而立奚齐。晋国大乱数十年。秦不早定扶苏。胡亥诈诏自立。使灭绝秦祀。臣敢以死争之。上虽听之。而心欲废太子。及宴置酒。太子侍。四人从。上怪而问之。四人前对。各言姓名。上乃惊曰。吾召公等不奉诏。今侍太子者何。四人对曰。陛下喜骂轻士。臣等义不受辱。故亡。今闻太子仁孝。爱人敬士。天下莫不延颈愿为太子死者。臣等故来。上曰烦公等幸卒调护太子。四人退。上召戚夫人指示曰。吾欲易太子。彼四人者为之辅。羽翼已成。难摇动也。太子遂定。春三月。诏曰。吾有天下十二年。于今与天下贤士大夫共安辑之。至于褒赏功臣。可谓无负矣。其不义。背天下约。擅起兵者。与天下共伐诛之。夏四月甲辰。帝崩于长安宫。吕后畏诸将大臣。与审食其谋。欲尽诛大臣。数日不发丧。郦商谓辟阳侯曰。今陈平灌婴将十万众守荥阳。樊哙周勃将二十万众定燕代。此四人闻帝崩。诸将皆诛。必连兵还向京师。大臣内叛。诸将外反。亡可翘足而待。审食其言之于吕后。乃以丁未发丧。大赦天下。卢绾闻上已崩。遂亡入匈奴中。五月丙辰。皇帝葬长陵。本志曰。高祖入秦。初顺人心。作三章之约。天下既定。命萧何定律令。韩信申军法。张苍定章程。叔孙通制礼仪。陆贾进新语。又与功臣剖符作誓。丹书铁券。藏之宗庙。虽日不暇给规模弘远矣。
	
赞曰。高祖起于布衣之中。奋剑而取天下。不由唐虞之禅。不阶汤武之王。龙行虎变。率从风云。征乱伐暴。廓清帝宇。八载之间。海内克定。遂何天之衢。登建皇极。上古已来。书籍所载。未尝有也。非雄俊之才。宽明之略。厤数所授。神祇所相。安能致功如此。夫帝王之作。必有神人之助。非德无以建业。非命无以定众。或以文昭。或以武兴。或以圣立。或以人崇。焚鱼斩蛇。异功同符。岂非精灵之感哉。书曰。天工人其代之。易曰。汤武革命。顺乎天而应乎人。其斯之谓乎。故观秦项之所亡。察大汉之所兴。得失之验。可见于兹矣。太史公曰。夏政忠。政忠之弊野。故殷承之以敬。以敬之弊鬼。故周承之以文。以文之弊薄。救薄莫若忠。三王之道。周而复始。周秦之间。可谓文弊。秦不改文酷刑。汉承秦弊。得天下矣。
