四年春正月。关东民相惊走。或持筹。相与号曰西王母筹。道中相逢。多至数千人。或披发徒跣。斩斫门关。逾墙入屋。或乘骑奔驰。或致驿传。行经历郡三十六所至京师。又聚会祀西王母。设祭于街巷阡陌。博奕歌舞。又传言西王母告百姓。佩此符者不死。不信我言。视户枢中有白发。故梁州刺史杜业以中正举。对曰。春秋灾异。指象为言语。筹者所以记数也。民阴水类也。水以东流为顺。走而西行。反类逆上象也。度数放逸。妄以相与。违忤民心之应也。西王母妇人之称。博奕男子之事。于街巷阡陌。明离斗内以强外也。临众盘乐。元阳之应也。白发。衰老之象也。体尊性弱。难治易乱。门。人之所由。枢其要也。君人之所由执持。其要甚明着。今外戚丁傅甚盛。皇甫三桓。诗人所刺。春秋所讥。无以过此。指象昭昭。以觉圣朝。柰何不应也。本志以为丁傅所乱者小。此王太后与莽之应也。二月。封帝太后从弟傅商为汝昌侯。太后同母弟子郑业为长信侯。上将封傅商。问仆射平阳侯郑崇。谏以为不可。因持书按出。不受诏。太后怒曰。天子反为一臣所制。上乃下诏封商。崇以为侍中董贤贵宠过度。数谏。由是重得罪。每以职事见责。发疾疽痈。欲言事。畏见罪。欲乞骸。复不敢。尚书令赵昌素害崇。知其见疏。因奏崇与外族通。宜有奸。下狱死。

荀悦曰。夫臣之所以难言者。何也。其故多矣。言出于口。则咎悔及身。举过扬非。则有干忤之祸。劝励教诲。则有刺上之讥。下言而当。则以为胜己。不当。贱其鄙愚。先己而明。则恶其夺己之明。后己而明。则以为顺从。违下从上。则以谄谀。违上从下。则以为雷同。与众共言。则以为专。美言而浅露。则简而薄之。深妙弘远。则不知而非之。特见独知。则众以为盖己。虽是而不见称。与众同之。则以为附随。虽得之不以为功。据事不尽理。则以为专必。谦让不争。则以为易穷。言不尽则以为怀隐。尽说竭情。则为不知量。言而不效。则受其怨责。言而事效。则以为固当。或利于上。不利于下。或便于左。不便于右。或合于前而忤于后。或应事当理。决疑定功。超然独见。值所欲闻。不害上下。无妨左右。言立策成。终无咎悔。若此之事。百不一遇。其知之所见。万不及一也。且犯言致罪。下之所难言也。怫旨忤情。上之所难闻也。以难言之臣。干难闻之主。以万不及一之时。求百不一遇之知。此下情所以不得上通。非但君臣。而凡言百姓亦如之。是乃仲尼所以愤叹予欲无言也。三月。光禄勋贾延为御史大夫。夏四月天雨血。山阳湖陵。广三丈。长五丈。大者如钱。小者如麻子。京房易传曰。佞人禄。功臣戮。厥妖天雨血。上欲封董贤。乃下诏曰。孙宠息夫躬。本因贤告东平王。遂封贤为高安侯。孙宠为防阳侯。躬为宜阳侯。右师谭赐爵关内侯。董贤字圣卿。云阳人。少为太子舍人。美颜自喜。上即位见幸。出则参乘。入侍左右。旬日之间。赏赐巨万。贵震朝廷。上尝与昼寝。偏籍上袖。上欲起。贤未觉。不欲动贤。乃断袖而起。又召贤女弟为昭仪。及贤妻并旦夕侍左右。赐贤父恭爵关内侯。为卫尉。贤妻父为将作大匠。为贤起大第北阙下。重殿洞门。土木之功。穷极伎巧。楹梁衣以锦绣。下至贤家僮仆。皆受上赐。及武库禁兵。尚方珍宝。其选上等。并在贤家。乘舆所服。乃其副也。乃至东园秘器。珠襦玉匣。皆以赐贤。无不备者。又令将作大匠为贤起厮义陵。傍内为便房。刚柏题凑。外为徼道。周亘数里。门阙罘罳甚盛。诏书罢苑。而以赐贤二千馀顷。贤第新成。无故门自坏。又上乳母王阿圣。亦多受恩赐。及武库兵器。执金吾东海毌丘隆谏曰。春秋之义。家不藏甲。所以抑臣威。损私力也。不以本藏给无用。不以民力供浮费。所以别公私。示正路也。贤等便僻弄臣。恩私微妾。陛下以天下公用。给其私门。举国威器。供其家备。民力分于弄臣。武兵护其微妾。非所以正四方也。孔子曰。奚取于三家之堂。臣请收还武库。上不悦。谏议大夫鲍宣上书曰。今朝廷无耆艾之臣。厚外亲小僮。及董贤等。皆在公门省户。陛下欲以共承天地。安四海甚难。今国家空虚。用度不足。贼盗并起。吏为残虐。岁增于前。民凡有七亡。水旱为灾。一亡也。县官重赋。二亡也。贪吏取受。三亡也。豪强大姓。蚕食无厌。四亡也。苛吏徭役。农桑失时。五亡也。部落鸣鼓。男女遮列。六亡也。贼盗劫掠。七亡也。七亡尚可。又有七死。酷吏殴杀。一死也。治狱深刻。二死也。冤陷无罪。三死也。盗贼横杀。四死也。怨仇相残。五死也。岁恶饥馑。六死也。时气疾病。七死也。民有七亡而无一得。欲望国富诚难。民有七死而无一生。欲望刑措诚难。陛下不能安之。民将安归乎。柰何独私外亲与董贤。夫官爵非陛下之官爵。乃天下之官爵。陛下取非其官。官非其人。而欲望天悦民服。岂不难哉。孙宠息夫躬。辩足以移众。权足以独立。奸人之雄。宜时罢退。外亲幼童。未精通经术者。宜就师傅。急征故大司马傅喜。使领外戚。故大司空何武。故丞相孔光。故将军彭宣。可任以政。龚胜为司直。郡国皆慎选举。三辅委输。大官不敢为奸。可大任委也。陛下前以小过退武等。海内失望。陛下尚能容无功德者甚众。不能忍武等邪。治天下者。当用天下之心。不得自专快意而已。上之皇天见谴。下之众元怨恨。次有谏诤之臣。陛下虽欲自薄而厚恶臣。天地不听也。上以鲍子都名儒。遂优容之。深纳其言。后征武等为三公。拜宣为司隶校尉。后丞相光行园陵。行驰道中。宣出逢之。使吏拘止丞相。吏没入其车马。宣坐摧辱宰相。事下御史。至司隶欲召捕宣。从事闭门不内。宣以拒使者不敬。下廷尉。博士弟子济南王咸等。举幡太学下。曰欲救鲍司隶者立此幡下。会者千馀人。守阙上书。遂免宣抵罪。减死一等。既免。乃适上党。以为其地宜畜牧。少强豪。因家焉。息夫躬上言灾异屡发。法为兵。恐有非常之变。可遣大将军行边。勒武备。斩一郡守以威四夷。用以厌异。上然之。以问丞相嘉。嘉曰。臣闻动民以行。不以言。应天以实。不以文。下民细微。犹不可诈。上天神明而可欺哉。辨士见一端而妄措意。谋动干戈。设为权变。非应天之道也。夫议政者苦其谄谀倾险辩慧深刻也。谄谀则上德毁。倾险则下怨恨。慧辩则破正道。深刻则伤恩惠。唯陛下深察之。上不听。遂欲出兵。会董贤沮躬议。以为不可。上乃免躬官就国。未有第舍。寄居丘亭。奸人数守之。躬恐。每立亭中咒盗。人有告躬咒诅上者。逮躬系狱。仰天大唿。因僵地绝咽而死。躬母圣弃市。家属徙合浦。四月。山阳方与女子田母台怀子。先未生三月。儿啼腹中。及生不举。藏之陌上。三日。人过闻啼声。母掘出收养之。是时豫章男子化为女人。嫁为妇。生一子。本志以为阳变为阴。上变为下。生一子。将复一世乃绝也。夏六月。尊帝太后为皇太后。秋八月。恭皇后园北阙灾。

元寿元年春正月辛卯。日有蚀之。赦天下。丁巳。帝皇太后傅氏崩。三月。丞相王嘉下狱死。初廷尉梁相。疑东平王狱有诬辞。奏请传诣长安。更下公卿议。尚书令鞠谭。仆射宗伯凤。以为可许。上怒。三人皆免。嘉荐相明习治狱。持平深重。谭颇知文雅。凤经明行修。臣窃为朝廷惜此三人。上以此非嘉。后二十馀日。上益封董贤二千户。因下诏公卿曰。朕即位已来。寝疾未平。反逆之谋。相连不绝。贼乱之臣。近侍帷幄。前东平王云咒诅朕躬。嘉上言王者代天爵人。尤宜慎之。裂地而封。不得其宜。感动阴阳。以致灾异。今陛下体久不平。臣所以内惧也。孝经云。天子有争臣七人。虽无道不失其天下。臣谨封上诏书。不敢露见。臣非敢爱死而不尽法。恐天下闻之。故不敢自杀。上怒。召嘉诣尚书责问。以相等前坐不尽忠。外附诸侯。操持两心。倍人臣之义。君位列三公。以分明善恶为职。而称举相等。迷国罔上。近自君始。谓远者何。事下将军中朝者。皆劾嘉迷国罔上不道。光禄大夫龚胜独以为嘉坐荐相等罪微薄。不应以迷国罔上不道。不可以示天下。遂使谒者召嘉诣廷尉诏狱。使者到。掾吏涕泣和药进嘉。嘉引药杯击地。曰。丞相备位三公。奉职负国。当伏刑都市。以示万姓。岂小儿女也。何为咀药而死。嘉遂诣廷尉。使吏侵掠嘉。责之曰。君由当有以负国。入狱不虚。嘉喟然仰天叹曰。幸得充位宰相。不能进贤退不肖。以此负国。死有馀责。吏问贤不肖之名。曰贤是孔光何武。不肖是董贤父子。遂不食欧血死。元始中追录忠臣。封嘉子崇为新甫侯。谥嘉曰忠侯。
		
夏。御史大夫贾延免。五月乙卯。光禄大夫孔光为御史大夫。秋七月。光为丞相。何武为御史大夫。由王嘉之举也。光与武奏言迭毁之次。当以时定。臣请与群臣杂议。于是光禄勋彭宣博士左丞等五十三人。皆以祖宗已下。立五庙而迭毁。后虽有贤君。犹不得与祖宗并列。子孙虽欲褒而立之。鬼神不飨也。孝武帝虽有功烈。亲尽宜毁。王舜刘歆议曰。臣闻昔周宣北伐。猃狁诗颂其功。齐桓南伐楚。北伐山戎。春秋美之。及汉兴。中国虽平。犹有四夷之患。其为害久矣。非一世之渐也。孝武皇帝。愍中国罢劳。无安宁之时。乃南伐百越。起七郡之师。北攘匈奴。降十万之众。置五属国。起朔方以夺其肥饶之地。东伐朝鲜。起玄菟乐浪以断匈奴之左臂。西伐大宛。并三十六国。起炖煌酒泉张掖断匈奴之右臂。单于孤特。远遁漠北。四方无事。却地遂境。起十馀郡。功业既定。乃封丞相为富民侯。以大安天下。富贵百姓。规模可见。招集天下贤俊。与协心同谋。兴制度。改正朔。易服色。立天地之祀。建封禅。殊官号。存周后。定诸侯。永无逆争之心。至今累代赖之。单于守藩。百蛮率服。万世中兴之功。未之有也。高祖建大业为太祖。孝文德至厚为太宗。孝武皇帝功至着为世宗。此孝宣所以发德音也。礼记王制及春秋谷梁传。天子七庙。诸侯五庙。大夫三庙。天子七日而殡。诸侯五。大夫三。天子七月而葬。诸侯五月。大夫三月。此丧事尊卑之序也。与庙数相应。又曰。天子三昭三穆。与太祖之庙而七。诸侯二昭二穆。与太祖之庙而五。是故德厚者流尊。德薄者流卑。左氏传曰。名位不同。礼亦异数。自上已下。降杀以两而已。七庙者其正法数可常者。宗不在此数中。宗。变也。苟有功德。则宗不可预为设数。故于殷太甲为太宗。太戊为中宗。武丁为高宗。周公为无逸之戒。举殷三宗以戒成王。由是言之。宗无常数。然则所以劝帝者之功德博矣。以七庙言之。孝武帝未宜毁。以所宗言之。则不可谓无功德。礼记曰。功施于民则祀之。以劳定国则祀之。能救民患则祀之。窃以孝武皇帝功德皆兼而有焉。凡此在于异姓犹祀之。况于先祖。或说天子五庙而无其文。说中宗高宗者。宗其道而毁其庙。名与实异。非尊贤贵功之道也。诗云。蔽芾甘棠。勿翦勿伐。思其人犹爱其树。况宗其道而毁其庙乎。迭毁之道。自有常法。无功无德。固以亲疏相推。及至祖宗之序。多少之数。经传无明文。至尊至重。难以疑文虚说定也。孝宣皇帝举公卿之议。用众儒之谋。既以为世宗庙。建之万世。宣布天下。愚臣以为孝武皇帝功烈如彼。孝宣皇帝崇立如此。不宜毁。上贤歆议而从之。先是歆为光禄贵幸。歆奏请立左传毛诗逸礼古文尚书。诸儒咸不听。歆移书太常博士。责让之曰。尚书左氏。皆古文旧书。并藏于秘府。往者缀学之士。不思废绝之阙。信口说而背传记。是末师而非往古。至于国家大事。则幽冥莫知其原。然犹补残守缺。挟恐见破之私意。而忘从善服义之公心。或怀妒嫉。不考情实。雷同相从。随声是非。岂不哀哉。此数家之事。皆先帝所亲论。今上所考视。其为古文旧书。皆有明验。内外相应。岂苟而已哉。夫礼失求之野。古文不犹愈于野乎。与其过而废之。宁若过而立之。必若专已守残。党同门。妒道真。违明诏。失圣意。以陷于文吏之议。甚为二三君子不取也。诸儒咸怨恨。而光禄大夫龚胜。以歆移书乞骸。大司农师丹奏歆非毁先帝所立。变乱旧章。遂不得立。
		
八月御史大夫何武免。前将军光禄大夫彭宣为御史大夫。上舅大司马丁明免。明素重王嘉。以其死而怜之。故废。董贤为大司马卫将军。年二十二。虽为三公。仍给事中领尚书。贤私过孔光。光衣冠而出。门外待之。望见贤车。乃却入。贤至中门。光又退入阁。贤下车。光乃出拜。迎送甚卑恭。上闻之喜。拜光二子为谏议大夫常侍。贤由此权与人主侔。上置酒。与贤父子亲属宴饮。上放酒从容顾贤而笑曰。吾欲法尧禅舜如何。侍中王闳。平阿侯之子。谏曰。成王戏以桐叶封弟叔虞于晋。周公入贺曰。天子无戏言。夫天下者。高帝之天下。非陛下之天下。陛下以藩王。入嗣孝成皇帝后。当奉宗庙。传于子孙无穷。汉帝制位。统业至重。不宜数有戏言。上默然不悦。左右皆恐。于是遣闳出归郎署。二十日。长乐宫深为闳谢。又御史大夫彭宣上封事。言安国危继嗣事。上觉悟召闳。遂上书谏曰。臣闻王者立三公。法三光。立九卿以法天。明君臣之义。当得贤人。易曰。鼎折足。覆公餗。喻三公非其人也。书曰。元首明哉。股肱良哉。以法天地。昔孝文皇帝幸邓通。不过中大夫。孝武皇帝幸韩嫣。赏赐而已。皆不在大位。公孙弘以布被修德。擢备宰相。巧言令色。君子不贵。昔成汤拔伊尹于鼎俎。文王招吕尚于钓滨。武丁显傅说于版筑。桓公举甯戚于击角。皆以立霸王之功。腾茂绩于无穷。岂以利耳悦目为得意哉。今大司马卫将军高安侯董贤。累世无功。于汉朝又无肺腑之连。复无名迹高行以矫世。升擢数年。列备鼎足。典卫禁兵。主厤天文。无功封爵。父子兄弟。横蒙拔擢赏赐。空竭帑藏。万民喧哗。偶言道路。诚不当天心也。昔褒神蚖变化为人。实生褒姒。乱周国。恐陛下有过失之讥。贤有小人不识进退之祸。非所以建卓尔垂法后世。陛下采刍荛。贤负薪。兼有益于毫厘。言虽不从。多闳年少志强。卒为贤恕之。

二年春正月。匈奴乌孙留珠单于乌孙大昆弥伊秩靡来朝。伊秩靡。即公主之外孙也。单于之将朝也。上书自请。时上有疾。左右咸言匈奴来朝。中国辄有大故。上由是难之。以问公卿。亦以为虚费府库。可且勿许。单于使辞去。未发。黄门郎扬雄上书谏曰。六经之治。贵于未乱。兵家之胜。贵于未战。今单于上书求朝。而国家不许。臣以为匈奴从此隙矣。北狄之地。五帝所不能臣。三王所不能制。以秦始皇之强。蒙恬之威。带甲数百万。而不敢闚西河。汉以高祖之威灵。四十万众。困于平城。孝文时侵暴北边。烽火通于甘泉。京师大骇。发三将军。屯细柳棘门霸上以备之。孝武即位。设马邑之权。欲诱匈奴。觉而去。徒费财劳师。其后深惟社稷之计。规恢万世之基。乃大兴师数十万。连兵十馀年。于是浮西河。绝大漠。破颠颜。袭单于王庭。穷极其地。封狼居山。禅于姑衍。以临瀚海。虏名王贵人以百数。自是之后。匈奴震怖。遂求和亲。然而未肯称臣。夫前世岂乐倾无量之费。役无罪之人。快心于沙漠之北哉。以为不一劳者不久逸。不暂费者不永宁。是以忍百万之师。以投饿虎之口。殚运府库之财。填弃卢山之壑而不悔。至宣皇之初。而虏尚有桀心。欲掠乌孙。侵公主。发五将之师。十五万骑猎其南。长罗侯以乌孙五万骑震其西。时鲜有所获。徒奋扬威武。明汉兵若雷风耳。故北狄不伏。中国不得高枕也。其后匈奴内乱。五单于争立。日逐唿韩携国归化。扶服称臣。然尚羁縻之。不能专制。自此之后。欲朝者不拒。不朝者不强。故未服之时。劳师远攻。倾国殚货。伏尸流血。披坚败敌。如此之难也。既伏之后。慰借抚循。交接赂遗。威仪俯仰。如此之备也。往时尝屠大宛之城。蹈乌桓之壁。探姑缯之垒。借荡姐之场。倒鲜卑之旃。推南越之旗。近不过旬月之役。远不离三时之劳。故已犁其庭。扫其庐。立郡县处之。云彻席卷。后无馀灾。唯北狄不然。真中国之仇也。三垂比之悬矣。今单于款心归义。此乃上世之遗策也。神灵之所想望。奈何距以来厌之辞。疏以无日之期。消往日之恩。开将来之隙。使自绝于汉。终无北面之心。威之不可。喻之不能。焉得不忧乎。夫百年勤之。一朝失之。费十而爱一。臣窃为国不安也。上乃召还匈奴使而许之。赐雄帛五十匹。黄金十斤。雄为人博学有大志。性清净。少嗜欲。简易倜傥。口不能剧谭。默而沈思。居贫。或无担石之储。晏如也。非其义。虽富贵不事也。给事黄门郎。与王莽董贤同位。时莽贤所荐。莫不拔擢。而雄三世不徙官。其澹荣宠如此。时人皆忽之。唯刘歆范逡以礼敬之。沛国桓谭甚重之。鉅鹿侯芭师事之。雄好赋颂。又似司马相如。晚节以为无益而辄止。乃依易着太玄经。其文五十万。筮之以三十厕。关之以休咎。播之以人事。义合五经。而辞解剥。玄体十一篇。复为章句。又着法言十四篇。欲以象论语。刘歆尝问桓谭曰。雄之文能传乎。谭曰。必传。顾君与我不见也。人情贵远忽近。见雄容貌爵位。不能动人。则轻其文。若后世遇明识君子。当度越诸子。二月。单于昆弥归。夏四月。日有蚀之。五月。正三公官。各分职。丞相孔光为大司徒。御史大夫彭宣为大司空。封长安侯。六月戊午。帝崩于未央宫。时王莽以侯在第。太后召之。备佐丧事。莽白太后。收大司马董贤印绶。贤与妻皆自杀夜葬。莽疑其诈死。发其棺至狱视之。因埋狱中。贤故吏沛朱诩自劾去。大司马掾收贤尸。莽怒。以他事杀之。贤家属徙合浦。斥卖董氏财物。凡三十五万。太后诏公卿举可为大司马者。时群臣皆举莽。前将军何武。与后将军公孙禄。谋曰。往孝昭之世。外戚持权。几危社稷。今不宜置异姓大臣持权。亲疏相错。为国计不便。于是禄举武可大司马。武亦率禄。莽讽有司更相劾奏。互相举。皆免。就国。大司空彭宣见莽专权。乞骸。莽白太后免宣就国。莽恨宣求退。故不赐安车与金。八月。王崇为大司空。征立中山王衎元帝庶孙。中山孝王子是也。是为孝平帝。九月壬辰。皇帝葬义陵。

赞曰。本纪称孝哀。自为藩王及太子。文辞博敏。幼有令闻。雅性不好声色。时览卞射武戏。睹孝成之世。禄去公室。权柄外移。是故临朝务揽主威。以则武宣。然董贤用事。大臣诛伤。有覆餗栋挠之凶。自初即位。有痿痹之疾。末年寖剧。享国不永。乱臣乘间。岂不哀哉。世主览此。足以见成败之基。收后族之权。清俭爱民。可垂统也。