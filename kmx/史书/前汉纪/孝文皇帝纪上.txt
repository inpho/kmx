初大臣迎王于代。郎中令张武议曰。大臣未可信。王宜称疾无行。以观其变。中尉宋昌曰。群臣之议皆非也。夫秦失其政。豪杰并起。然卒践天子位者。刘氏也。天下绝其望。一也。高帝王子弟。犬牙相制。所谓盘石之宗也。天下服其强。二也。汉兴。除秦苛政。人人自安难摇动。三也。今大臣虽欲为变。百姓不为使。其党岂能专一邪。且内有朱虚东牟之亲。外有诸侯之强。必无异心矣。高帝子独淮南王与大王。大王又长。贤圣闻于天下。故大臣迎大王。大王勿疑。卜之兆。得大横。占曰。大横庚庚。余为天王。夏启以光。王乃令舅薄昭见太尉周勃还。王乃行。群臣迎于渭桥。太尉周勃进曰。请避左右以闻。宋昌曰。所言公。公言之。所言私。王者无私。勃乃跪上天子玺。王谢曰。至邸议之。闰月朔之代邸。王西向让帝位者三。南向让者再。遂即皇帝位。拜宋昌为卫将军。领南北军。赦天下。赐民爵一级。酺五日。
	
元年冬十月。皇帝见于高庙。车骑将军薄昭迎皇太后于代。封太尉周勃万户。赐金五千斤。丞相陈平将军灌婴邑各三千户。金三千斤。朱虚侯章襄平侯通二千户。金千斤。十有二月。立赵幽王子遂为赵王。徙琅邪王泽为燕王。除收孥相坐法律。春正月。有司请早建太子。上谦让不听。有司固请。上曰。诸侯王功臣多有贤者。而不必子。人其以朕忘贤与有德者。而专于其子。非所以忧天下。有司请曰。立嗣必子。所从来久矣。今适宜立。而更求诸侯宗室。非高帝之志。子启最长。敦厚慈仁。请建以为太子。上许焉而立之。封将军薄昭为轵侯。三月。立皇太子母窦氏为皇后。初孝惠时出宫人以赐诸王。各五人。窦姬家在清河。赂主者吏愿至赵。吏误置代伍中。窦姬泣啼而行。既至代。幸于王。生景帝。而代皇后及其四子皆先亡。故窦姬为皇后。兄长君。弟广国。字少君。家于长安。绛侯等曰。吾属命乃悬于此两人。为选贤人。令与居止。由此皆为退让君子。诏曰。今方春和。草木群生之物。皆有以自乐。而吾百姓鳏寡孤独穷困之人。咸阽于死亡而莫之省忧。朕为民父母将何如。其议所以赈贷之。于是出布帛米肉赐之。其肉刑耐罪已上。不用此令。楚元王交薨。丞相平病。让位于太尉。周勃为左丞相。位第一。平为右丞相。位第二。大将军灌婴为太尉。上问勃。天下一岁决狱钱谷出入几何。谢不知。甚愧之。上以问平。平曰。陛下即问决狱责廷尉。问钱谷责治粟内史。上曰。君所主者何事。对曰。陛下不知臣驽下。使臣待罪宰相。宰相在上佐天子。调理阴阳。下遂万物之宜。外镇抚四夷。内亲附百姓。使公卿大夫各得其职。上曰善。勃出谓平曰。君素不教我对。平曰。处其位独不知任。或谓勃曰。君诛诸吕。立代王。威镇天下。受厚赏。处尊位久。即祸及身矣。勃谢病归相印。平转为右丞相。太中大夫陆贾使越。上赐尉佗书曰。朕顷以南越王自治之。虽然。王之号为帝。两帝并立。岂无一乘之使以道其道路。是争也。争而不让。仁者不由也。王之昆弟在真定。已使人存问。修治王先人厮墓。愿与王分弃前患。从今已来。与王通使如故。故使贾喻意。南越蛮夷大长老夫臣佗曰。高后听信谗臣。别异蛮夷。故改号聊以自娱。自帝其国。未敢有害于天下。老夫夙兴夜寐。寝不安席。食不甘味。凡以不得事汉故也。陛下幸哀怜臣。通使如故。老夫死骨不朽。不敢为帝。谨北面因使者奉献。夏四月。齐楚地震山崩。二十九所同日俱大发溃水出。本志曰。为水沴土。六月。令郡国无来献。封卫将军宋昌为壮武侯。又令列侯从高帝入蜀汉者。皆增邑。吏二千石已上从高帝者。皆食邑。齐王襄薨。
	
二年冬十月。丞相平薨。谥献侯。十有一月乙亥。周勃复为左丞相。癸卯晦。日有食之。诏举贤良方正直言极谏者。是时上勤于政事。躬行节约。思安百姓。身衣弋绨。所幸慎夫人。衣不曳地。帏帐无文。尝欲为露台。计直百金。曰。此中民十家之产。遂不为也。太中大夫贾谊说曰。管子有言。仓廪实。知礼节。民不足而可治者。未尝闻也。古人有言曰。一夫不耕。或受之饥。一女不织。或受之寒。生之有时。而用之无度。物力必匮。且岁有饥饿。天之常行。即不幸有方二三千里之旱。国何以相恤。卒然边境有急。数百万之众。国家何以馈之。方今之务。务在绝末伎游食之巧。驱民而归之于农。太子家令晁错复说上曰。今土地人民不减于古。无尧汤水旱之灾。而畜积不及古者。何也。以地有馀利。民有遗力。生谷之土。未尽垦耕。山泽之利。物未尽出。游食之士。未尽归农。夫饥寒切于肌肤。慈母不能以保赤子。君安能以有民。夫金玉宝货。饥不可食。寒不可衣。然而众贵之者。以上用之故也。其为物轻微易藏。在于把握。可以周流海内。而无饥寒之患。此令臣下轻倍其主。而民易去其乡。盗贼有所劝。而逃亡者得轻资矣。粟米布帛。生于地。长于时。聚于市。非可一日而成。一日不得。则饥寒并至。是故明王贵五谷而贱金玉。今农夫五口之家。其服作者不过二人。其能耕者不过百亩。百亩之收不过三百石。春耕夏种。秋收冬藏。四时之间。无日休息。又给县官供徭役。忧病艰难。其中勤苦如此。然复时被水旱蝗虫之灾。急政暴赋。朝令暮得。有者贵卖。无者倍举。是卖田宅鬻子孙以偿债者众也。而商贾大者积储倍息。小者坐列贩卖。故其男不耕耘。女不蚕织。衣必重彩。食必重肉。无农夫之苦。有百千之得。因其富厚。交通王侯。力过吏势。以利相倾。乘良策肥。千里遨游。此商人所以兼农人。农人所以流亡也。今汉法律贱商人。商人已富贵矣。尊农夫。农夫已贫贱矣。故主之所贵。俗之所贱。法之所卑。吏之所尊。上下相反。好恶相忤。而欲国富法立。不可得矣。当今之务。在于本农。使民劝业而已。欲人务农在贵粟。贵粟之道。在于使民以粟为赏罚。今募天下入粟塞下。即得拜爵。得以除罪。如此富人有爵。农人有粟。粟有所行。而国用足矣。不过三年。塞下之粟必多矣。上从之。
	
荀悦曰。圣王之制。务在纲纪。明其道义而已。若夫一切之计。必推其公义。度其时宜。不得已而用之。非有大故则不由之。春正月。诏开籍田。汉初国家简易。制度未备。衣食赀粮无限。富者衍溢。贫者或不足。若蜀郡卓氏家僮千有馀人。程郑七八百人。皆擅山川铜铁之利。运筹算。上争王者之利。下固齐民之业。若宛孔氏之属。连车骑以交通王侯。贸易货赂。雍容垂拱。坐取百倍。皆犯王禁。陷于不轨。

荀悦曰。先王立政。以制为本。三正五行。服色厤数。承天之制。经国序民。列官布职。疆理品类。辩方定物。人伦之度。自上已下。降杀有序。上有常制。则政不颇。下有常制。则民不二。官无淫度则事不悖。民无淫制则业不废。贵不专宠。富不独奢。民虽积财。无所用之。故世俗易足。而情不滥。奸究不兴。祸乱不作。此先王所以纲纪天下。统成大业。立德兴功。为政之德也。故曰。谨权量。审法度。修废官。四方之政行矣。本传曰。先王之制。自天子公侯卿大夫已下。至于抱关击柝者。其爵禄奉养死生之制。各有差品。小不得僭大。贱不得逾贵。夫然故上下有序。而民志悉定。于是裂土地之宜。教之种殖。畜养以时。而用之有节。草木未落。斤斧不入于山林。豺獭未祭。罗网不布于野泽。鹰隼未击。罾弋不施于蹊隧。既顺时而取物。然而山不槎孽。田不伐夭。豚鱼麛卵。咸有常禁。所以顺时宣气。蕃阜庶物。畜足功用。如此之备。然后从四民。因其土宜。任其智力。安其居。乐其业。甘者食而美其服。欲寡而事节。财足而不争。及至周室道衰。礼法隳坏。诸侯刻桷丹楹。大夫山节藻梲。其流至于士庶。莫不离制度。稼穑之人少。商贾之人多。谷不足而货有馀。陵迟至于桓文之后。礼义大坏。上下相冒。国异政。家殊俗。奢靡不制。僭差无极。于是商通难得之货。工作无用之器。士设反道之行。以追时好而取世资。伪民倍实而要名。奸夫犯难而求利。篡杀取国者为王公。劫夺成家者为侯伯。礼义不足以制君子。刑戮不足以威小人。富者土木被文绣。犬马喂菽粟。贫者短褐不完。食疏饮水。俱为编户齐民。而以财力相窘。虽为仆虏。犹无愠色。故夫饰变诈为奸轨。自足乎一世之间。守道随理。不免乎饥寒之患。其化自上兴。由法度之无限也。故易曰。君子裁成辅相天地之宜。以左右民。备物致用。立象成器。以为天下利。立制度之谓也。太子太傅张相如免。太中大夫石奋为太子太傅。奋。赵人也。初为小吏事高帝。恭敬谨慎。甚见亲信。于是以选傅太子立赵王。遂弟辟疆为河间王。朱虚侯章为城阳王。东牟侯兴居为济北王。立皇子武为代王。参为太原王。揖为梁王。夏五月诏曰。古有诽谤之木。所以通谏者。今法有诽谤妖言之罪。是使众臣不敢尽心。而上无由闻其过。今其除之。秋九月。初与郡守为铜虎竹使符。
	
三年冬十月丁酉晦。日有食之。十一月乙卯晦。又食之。诏曰。前遣列侯之国。辞未行。丞相朕之所重。其为朕率列侯之国。遂免勃就国。十二月。太尉灌婴为丞相。罢太尉官。四月。城阳王章薨。淮南王长杀辟阳侯审食其。初。高帝八年过赵。赵王献美人。幸有身。生厉王长。赵王不敢内之。筑外宫而处之。及贯高事。尽捕王家。厉王母亦在系中。其弟赵廉因辟阳侯言吕后。吕后妒不肯白。辟阳侯不强争。厉王以生母以恚自杀。赵廉奉厉王诣长安。高帝怜之。令吕后母之。厉王有才力。力能扛鼎。怨辟阳侯不赦其母。乃造辟阳侯。即自袖金椎椎杀之。驰诣阙肉袒请罪。上赦之不治。五月。匈奴寇北地河内。丞相灌婴击之。卫将军军长安。上自至高都。因幸太原。见群臣故人皆赐之。举功行赏。复晋阳中都民三岁租。留太原。游十馀日。济北王兴居闻上自击胡。乃发兵反。秋大旱。七月。上自太原还。八月。将军柴武击济北王兴居。兴居自杀。赦诸与兴居反者。
	
四年冬十二月。丞相灌婴薨。谥隐侯。正月御史大夫张苍为丞相。袁盎为御史大夫。时御史大夫韦孟阙。是时上征河东太守季布。欲以为御史大夫。闻其使酒。乃不用。遣归郡。夏五月。复诸刘有属籍者。家无所与。六月雨雪。秋九月。封齐悼惠王子七人为列侯。绛侯周勃有罪。逮系诏狱。勃在国常恐惧。每郡守使丞尉行县。勃常被甲持兵。人有告勃欲反。下廷尉。吏侵辱之。勃以千金与狱吏。吏乃止。勃以公主为证。公主孝文女。太子胜尚之。及薄昭为言薄太后。因请上曰。绛侯奉高帝玺。持兵于北军。此时犹不反。今居一小县乃反邪。上赦勃。复爵邑。就国。勃出曰。吾尝将百万众于北军。安知狱吏之贵哉。作顾成庙。

五年春二月地震。夏四月。除盗铸钱令。更造四铢钱。贾谊谏曰。法使民得顾租铸钱。钱敢杂以铅铁他巧者。其罪黥。然铸钱之情。非伪杂巧则不得赢。辨利巧之甚微。其利甚厚。夫事有招祸。法有起奸。今令细民操造币之势。各隐屏而铸作。因欲禁其厚利。绝其微奸。虽黥罪日报。其势不止。农事弃捐。采铜日多。奸不可绝已。颍川人贾山上书谏曰。夫钱者无用之器。而可用易富贵。富贵者人主之操柄。令为之。是与人主共操柄。不可长也。上不听。又上书言前世之戒曰。昔秦赋敛重数。以奉奢侈。起咸阳至雍。离宫三百。钟鼓帏帐。不移而具。为阿房之殿。高十数仞。东西五里。南北千步。为宫室之盛。乃至于此。使其后世曾不得聚庐而托处焉。为驰道于天下。东穷燕齐。南极吴楚。江湖之上。滨海之观毕至。道广五十步三丈。而树又筑其外。隐以金椎。树以青松。为驰道之丽。乃至于此。使其后世曾不得邪径而托足焉。葬于骊山。使徒数十万人。旷日十年。下达三泉。采合金石。冶铜锢其内。漆涂其外。被以珠玉。饰以翡翠。中成游观。上成山林。为葬理之奢。乃至于此。使其后世曾不得蓬块而托葬焉。百姓不胜其役。疲弊者不得休息。饥寒者不得衣食。无罪而死刑者。无所告诉。人与之为怨。家与之为雠。天下以坏。宗庙将灭绝矣。始皇居绝灭之中。犹不自知。乃东巡狩。至会稽琅邪。刻石纪功。自以为过于尧舜。以古谥法为少。更以数为谥。欲以一至万世。而死不盈数月。天下四面攻之。兵破于项羽。地夺于刘氏。岂不哀哉。始皇不自知无辅弼之臣。无进谏之士。纵恣行诛。是以道谀者偷合苟容。比其德则圣于尧舜。论其功则贤于汤武。天下已溃而莫之告也。《诗》云：“匪言不能，胡斯畏忌”“听言则对，讼言如醉”，此之谓也。故圣王之制。史在前书过失。工诵箴谏。瞽诵诗谏。公卿比谏。士传言谏。庶人谤于道。商旅议于市。然后君得闻其过而改之。见义而从之。所以承有天下也。今陛下将兴尧舜之道。犹自勉以厚天下。损食膳。不听乐。减外徭。止岁贡。省厩马以赋郡传。去诸苑以赋农夫。出帛十万匹以赈贫乏。礼高年。平刑狱。天下悦喜。臣闻山东吏有布诏令。民虽老病。或扶杖而往听之。愿少须臾无死。思见德化之所成。功业之所就矣。今闻或者陛下从方正贤俊之士。与之射猎。以伤大业。臣窃悼之。愿止射猎。以岁二月定明堂。造太学。修先王之道。以成万世之基。上辄优游而纳其言。然明堂太学。犹未足兴。是时吴王即山铸钱。而幸臣邓通亦赐铜山。得自铸钱。吴王邓通钱甚盛矣。通。蜀人也。上尝梦欲上天而不能。有一黄头郎推之。顾见其衣后穿。觉而求之渐台。见郎中邓通衣后穿。如梦中所见。遂宠幸之。通亦谨身媚上而已。不得预政事。有善相者。相通云当贫饿死。故赐通铜山。得自铸钱。上尝亲宴饮通家。上病痈。通尝吮之。上曰。谁最怜我者。通曰。莫若太子。上令太子吮痈而色难。得通前吮之。太子惭。由是心恚通。及即位。以通盗去徼铸钱。遂尽案没入财物。卒穷饿寄死人家。徙代王武为怀阳王。徙太原王参为代王。
	
六年冬十月桃李花。十一月。淮南王长谋反发觉。徙蜀郡。道死于雍。谥曰厉。初长居国骄恣。不用汉法。出称警。入称跸。自作法令。上令将军薄昭与长书。责之曰。大王以千里为宅居。以万人为臣妾。此高皇帝之厚德。今大王所行危亡之道。高皇帝之神灵。必不庙食于大王之手矣。昔周公诛管蔡以宁周室。高帝废代王以便事。济北举兵。皇帝诛之以安汉。故周行之于前。汉用之于后。今大王欲以亲戚之意。故望于上。大王终不可得也。宜急改行上书谢罪。王得书不悦。复令人使闽越匈奴。与棘蒲侯太子柴奇谋反。群臣廷尉杂奏表请论如法制。诏曰。朕不忍致法。其赦长死罪。废王。有司请徙长蜀郡邛都。于是尽诛所与谋者。载长以辎车。令县次传送。给肉日五斤。酒五升。令美人才人得幸者十人从之。长在道怨。不肯食而死。乃以民礼葬于雍。置守墓三十家。而诛诸县送传不谨者。淮南王之徙也。中郎将楚人袁盎谏曰。淮南王为人刚强。行道有不遂。陛下有杀弟之名。奈何。上曰。吾将苦之耳。令还之。及长死。上悲号甚恨。盎曰。陛下有高世之名三。此不足毁名。陛下在代时。太后尝病三年。陛下目不交睫。睡不解衣冠。汤药非陛下口所尝不进。夫曾参以布衣犹难之。陛下亲以王者行之。孝过曾参远矣。诸吕用事。大臣专制。陛下从代来。乘六乘之传。驰不测之渊。虽贲育之勇不及陛下。陛下至代邸。西向让天下者三。南向让者再。夫许由一让而名立。陛下五让。过于许由四矣。陛下迁淮南王。欲使改过。有司宿卫不慎。故病死。上意乃解。上从霸陵欲西驰下峻坂。盎进攒辔。上曰。将军怯邪。盎曰。臣闻圣主不乘危。陛下乘六騑。驰不测之山。比有马惊车败。陛下纵自轻。奈高庙太后何。上乃止。上幸上林苑。皇后慎夫人在禁中尝同坐。及坐郎署。盎却慎夫人席。慎夫人怒。不肯坐。上怒起。盎因前说曰。臣闻尊卑有序。上下协和。妾主岂可同坐哉。陛下所幸慎夫人。适所以祸之。独不见人豕乎。上乃悦。以语慎夫人。夫人赐盎金五十斤。宦者赵同数毁盎。盎患之。盎兄子种谓盎曰。宜庭辱之。使其毁不用。后上出。赵同参乘。盎伏之车前曰。古者天子所共与六尺乘舆者。皆天下豪俊。今汉虽乏人。陛下独奈何与刑馀之人共载。上笑推同下。同泣下车。

七年夏四月。赦天下。六月辛酉。未央宫阙罘罳灾。本志以为东阙。所以朝诸侯之门也。罘罳在外。诸侯之象也。僭大之咎也。典客冯敬为御史大夫。

八年夏。封淮南王子四人。安为阜陵侯。勃为安阳侯。赐为周阳侯。良为东城侯。梁王太傅贾谊。知上将复王之。谏曰。淮南王悖逆无道。陛下幸赦而迁之。疾病而死。天下谁不以王死之为大当。今复尊罪人之子。适足以负谤于天下耳。虽割之而王四子。四子一心。此非有白公子胥兴于广都之中。必有专诸荆轲起于两楹之间矣。谊又上书言前世事曰。大臣强者先反。欲天下之治安。莫若众建诸侯而少其力。力少则易制。国小则无邪心。令海内之势。如身之使臂。臂之使指。莫不从制。从制则天下安矣。割地定则为若干国。令诸侯王子孙。各以次授先祖之分地。其地众而子孙少者。建以为国。空而置之。须其子孙生者举使君之。示无所私焉。今进言者皆曰天下已治。臣独以为未也。夫抱火厝于积薪之下。而寝其上。火未及然。因谓之安。方今之势。何以异此。今大国之王幼弱。汉之傅相方握其事。数年之后。诸侯王皆冠。血气方刚。汉之傅相称疾而罢。彼自丞慰已下。偏置私人。则难作矣。射猎之娱。与安危之机孰急。以天子之位。乘今之时。尚为难治。假使陛下居齐桓之处。将能九合诸侯而一匡天下乎。假使韩信彭越黥布此数公存者。当此之时。陛下即位能自安乎。今为汉治者。无勤劳之苦。不乏钟鼓之乐。可使诸侯轨道。天下顺治也。承奉宗庙。至孝也。以育群生。至仁也。垂法立业。至明也。当时大治。使后世诵圣德。使顾成之庙称为太宗。上配太祖。与汉罔极。以陛下之明达。因使少知治体者得在下风。致此非难也。陛下谁惮之而久不为此。今天下之势方倒悬。天子者。天下之首。蛮夷者。天下之足。夷狄征令。主上之操也。天下供贡。臣下之礼也。足反居上。首顾居下。倒悬如此。莫之能解。甚为执事羞之。陛下何不试以臣为属国之官。必系单于颈而制之死命。不猎勐敌而猎田豕。臣窃为陛下不取又今卖童仆者。为之文绣。衣之丝屡。富人嘉会。以绮縠覆墙屋。是故天子后服。所以庙而不宴者也。今庶人屋壁得为帝服。倡优下贱得为后饰。天下之不危者。殆未之有也。三代有天下之长。而秦享世之短。其故可知也。古之王者。太子始生而教。固以行矣。成王在襁褓之中。召公为太保。周公为太傅。太公为太师。太保保其身体。太傅傅其德义。太师导之教训。又为置之三少。皆上大夫。少保少傅少师。是与太子宴者也。逐去邪人。不使见邪行者。皆选天下端士。孝弟博闻有道术者。以卫翼之。使与太子居处出入。故生则见正事。闻正言。行正道。左右前后皆正人。孔子曰。幼成若天性。习惯若自然。及太子少长。即入于太学。承师道问。既冠成人。免于保傅之严。则有记过之史。彻膳之宰。诽谤之木。敢谏之鼓。春朝朝日。秋暮夕月。所以明敬也。养三老五更。所以明孝弟也。行以和鸾。步中采荠。趋中大夏。所以明有度也。其于禽兽，见其生不忍其死，闻其声不食其肉。故远庖厨，所以长恩，且明有仁也。三代所以长久者。其辅翼太子。必有此具也。及秦即不然。弃礼义辞让。而上告诉刑罚。使赵高傅胡亥而教之狱。所习非斩劓人。则夷三族。故胡亥今日即位。而明日射杀人。忠谏者谓之诽谤。深计者谓之妖言。视杀人如刈草莞。岂惟胡亥之性恶哉。所以导之者非其理也。人主之所慎。在其所趋舍。以礼义治民者积礼义。以刑罚治民者积刑罚。礼义积而民和亲。刑罚积而民怨倍。教化行而民康乐。法令行而民哀戚。哀乐之感。祸福之应也。古者圣王制为等列。而天子加焉。故其尊不可及也。廉耻节俭。以治君子。大臣有罪。赐死而无戮辱。古者大臣有大谴呵。则白冠氂缨。盘水加剑。造请室而请罪于上。不执缚系引而行。有大罪。北面跪而自裁。上不使人挫折而刑之。曰子大夫自有过耳。吾遇子有礼矣。上设廉耻以遇其臣。臣下则厉节行以报其上。上善其言。自是大臣有罪不及刑狱。谊又以为代边近匈奴。而梁淮阳皆小。不足以御捍齐赵。淮阳足以捍吴楚。则无山东之忧。万世之利。昔秦苦心劳力以除六属。今陛下垂拱以成六国之祸。不可以言智也。虽身之无事。万年之后。传之弱子。不可以言仁爱。后上徙淮阳王武为梁王。王四十馀城。有长星出于东方。
	
九年夏大旱。