◇文公元年　　春王正月，公即位。 　　三月癸亥朔，日有食之。 　　天王使叔服来会葬。其言来会葬何？会葬礼也。 　　夏四月丁巳，葬我君僖公。 　　天王使毛伯来锡公命。锡者何？赐也。命者何？加我服也。 　　晋侯伐卫。 　　叔孙得臣如京师。 　　卫人伐晋。 　　秋，公孙敖会晋侯于戚。 　　冬十月丁未，楚世子商臣弑其君髡。 　　公孙敖如齐。 ◇文公二年　　春王二月甲子，晋侯及秦师战于彭衙，秦师败绩。 　　丁丑，作僖公主。作僖公主者何？为僖公作主也。主者曷用？虞主用桑，练主用栗。用栗者，藏主也。作僖公主何以书？讥。何讥尔？不时也。其不时奈何？欲久丧而后不能也。 　　三月乙巳，及晋处父盟。此晋阳处父也，何以不氏？讳与大夫盟也。 　　夏六月，公孙敖会宋会、陈侯、郑伯、晋士谷盟于垂敛。 　　自十有二月不雨，至于秋七月。何以书？记异也。大旱以灾书，此亦旱也，曷为以异书？大旱之日短而云灾，故以灾书。此不雨之日长而无灾，故以异书也。 　　八月丁卯，大事于大庙，跻僖公。大事者何？大祫也。大祫者何？合祭也。其合祭奈何？毁庙之主陈于大祖，未毁庙之主皆升，合食于大祖，五年而再殷祭。跻者何？升也。何言乎升僖公？讥。何讥尔？逆祀也。其逆祀奈何？先祢而后祖也。 　　冬，晋人、宋人、陈人、郑人伐秦。 　　公子遂如齐纳币。纳币不书，此何以书？讥。何讥尔？讥丧娶也。娶在三年之外，则何讥乎丧娶？三年之内不图婚。吉禘于庄公，讥。然则曷为不于祭焉讥？三年之恩疾矣，非虚加之也。以人心为皆有之。以人心为皆有之，则曷为独于娶焉讥？娶者大吉也，非常吉也。其为吉者至于己，以为有人心焉者，则宜于此焉变矣。 ◇文公三年　　春王正月，叔孙得臣会晋人、宋人、陈人、卫人、郑人伐沈。沈溃。 　　夏五月，王子虎卒。王子虎者何？天子之大夫也。外大夫不卒，此何以卒？新使乎我也。 　　秦人伐晋。 　　秋，楚人围江。 　　雨螽于宋。雨螽者何？死而坠也。何以书？记异也。外异不书，此何以书？为王者之后记异也。 　　冬，公如晋。十有二月己巳，公及晋侯盟。 　　晋阳处父帅师伐楚救江。此伐楚也，其言救江何？为谖也。其为谖奈何？伐楚为救江也。 ◇文公四年　　春，公至自晋。 　　夏，逆妇姜于齐。其谓之逆妇姜于齐何？略之也。高子曰：「娶乎大夫者，略之也。」 　　狄侵齐。 　　秋，楚人灭江。 　　晋侯伐秦。 　　卫侯使宁俞来聘。 　　冬十有一月壬寅，夫人风氏薨。 ◇文公五年　　春王正月，王使荣叔归含，且赗？含者何？口实也。其言归含且赗何？兼之，兼之非礼也。 　　三月辛亥，葬我小君成风。成风者何？僖公之母也。王使召伯来会葬。 　　夏，公孙敖如晋。 　　秦人入鄀。 　　秋，楚人灭六。 　　冬十月甲申，许男业卒。 ◇文公六年　　春，葬许僖公。 　　夏，季孙行父如陈。 　　秋，季孙行父如晋。 　　八月乙亥，晋侯欢卒。 　　冬十月，公子遂如晋，葬晋襄公。 　　晋杀其大夫阳处父。 　　晋狐射姑出奔狄。晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也。其漏言奈何？君将使射姑将。阳处父谏曰：「射姑民众不说，不可使将。」于是废将。阳处父出，射姑入。君谓射姑曰：「阳处父言曰：『射姑民众不说，不可使将。』」射姑怒，出刺阳处父于朝而走。 　　闰月不告月，犹朝于庙。不告月者何？不告朔也。曷为不告朔？天无是月也。闰月矣，何以谓之天无是月？非常月也。犹者何？通可以已也。 ◇文公七年　　春，公伐邾娄。 　　三月甲戌，取须朐。取邑不日，此何以日？内辞也，使若他人然。 　　遂城郚。 　　夏四月，宋公王臣卒。 　　宋人杀其大夫，何以不名？宋三世无大夫，三世内娶也。 　　戊子，晋人及秦人战于令狐。晋先眛以师奔秦。此偏战也，何以不言师败绩？敌也。此晋先眛也，其称人何？贬。曷为贬？外也。其外奈何？以师外也。何以不言出？遂在外也。狄侵我西鄙。 　　秋八月，公会诸侯、晋大夫盟于扈。诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也。 　　冬，徐伐莒。 　　公孙敖如莒莅盟。 ◇文公八年　　春王正月。 　　夏四月。 　　秋八月戊申，天王崩。 　　冬十月壬午，公子遂会晋赵盾，盟于衡雍。乙酉，公子遂会伊雒戎盟于暴。 　　公孙敖如京师，不至复。丙戌，奔莒。不至复者何？不至复者，内辞也，不可使往也。不可使往则其言如京师何？遂公意也。何以不言出？遂在外也。 　　宋人杀其大夫司马。宋司城来奔。司马者何？司城者何？皆官举也。曷为皆官举？宋三世无大夫，三世内娶也。 ◇文公九年　　春，毛伯来求金。毛伯者何？天子之大夫也。何以不称使？当丧未君也。逾年矣，何以谓之未君？即位矣而未称王也。未称王何以知其即位？以诸侯之逾年即位，亦知天子之逾年即位也。以天子三年然后称王，亦知诸侯于其封内三年称子也，逾年称公矣。则曷为于其封内三年称子？缘民臣之心不可一日无君，缘终始之义，一年不二君，不可旷年无君。缘孝子之心，则三年不忍当也。毛伯来求金何以书？讥。何讥尔？王者无求，求金非礼也。然则是王者与？曰：「非也。」非王者则曷为谓之王者？王者无求，曰：「是子也。继文王之体，守文王之法度，文王之法无求而求。故讥之也。」 　　夫人姜氏如齐。 　　二月，叔孙得臣如京师。 　　辛丑，葬襄王。王者不书葬，此何以书？不及时书。过时书，我有往者则书。 　　晋人杀其大夫先都。 　　三月，夫人姜氏至自齐。 　　晋人杀其大夫士縠及箕郑父。 　　楚人伐郑。 　　公子遂会晋人、宋人、卫人、许人救郑。 　　夏，狄侵齐。 　　秋八月，曹伯襄卒。 　　九月癸酉，地震。地震者何？动地也。何以书？记异也。 　　冬，楚子使椒来聘。椒者何？楚大夫也。楚无大夫？此何以书？始有大夫也。始有大夫，则何以不氏？许夷狄者不一而足也。 　　秦人来归僖公、成风之襚。其言僖公、成风何？兼之。兼之非礼也。曷为不言及成风？成风尊也。 　　葬曹共公。 ◇文公十年　　春王三月辛卯，臧孙辰卒。 　　夏，秦伐晋。 　　楚杀其大夫宜申。 　　自正月不雨，至于秋七月。 　　及苏子盟于女栗。 　　冬，狄侵宋。 　　楚子、蔡侯次于屈貉。 ◇文公十一年　　春，楚子伐圈。 　　夏，叔彭生会晋郄缺于承匡。 　　秋，曹伯来朝。 　　公子遂如宋。 　　狄侵齐。 　　冬十月甲午，叔孙得臣败狄于咸。狄者何？长狄也。兄弟三人，一者之齐，一者之鲁，一者之晋。其之齐者，王子成父杀之。其之鲁者，叔孙得臣杀之。则未知其之晋者也。其言败何？大之也。其日何？大之也。其地何？大之也。何以书？记异也。 ◇文公十二年　　春王正月，盛伯来奔。盛伯者何？失地之君也。何以不名？兄弟辞也。 　　杞伯来朝。 　　二月庚子，子叔姬卒。此未适人何以卒？许嫁矣。妇人许嫁字而笄之，死则以成人之丧治之。其称子何？贵也。其贵奈何？母弟也。 　　夏，楚人围巢。 　　秋，滕子来朝。 　　秦伯使遂来聘。遂者何？秦大夫也。秦无大夫，此何以书？贤缪公也。何贤乎缪公？以为能变也。其为能变奈何？惟諓諓善竫言。俾君子易怠。而况乎我多有之，惟一介断断焉无他技。其心休休。能有容是难也。 　　冬十有二月戊午，晋人、秦人战于河曲。此偏战也，何以不言师败绩？敌也。曷为以水地？河曲疏矣，河千里而一曲也。 　　季孙行父帅师城诸及运。 ◇文公十三年　　春王正月。 　　夏五月壬午，陈侯朔卒。 　　邾娄子蘧篨卒。 　　自正月不雨至于秋七月。 　　世室屋坏，世室者何？鲁公之庙也。周公称大庙，鲁公称世室，群公称宫。此鲁公之庙也，曷为谓之世室？世室犹世室也，世世不毁也。周公何以称大庙于鲁？封鲁公以为周公也。周公拜乎前，鲁拜乎后。曰：「生以养周公，死以为周公主。」然则周公之鲁乎？曰：「不之鲁也。封鲁公以为周公主。」然则周公曷为不之鲁？欲天下之一乎周也。鲁祭周公何以为牲？周公用白牲，鲁公用骍冈。群公不毛。鲁祭周公何以为盛？周公盛，鲁公焘，群公廪。世室屋坏何以书？讥。何讥尔？久不修也。 　　冬，公如晋。 　　卫侯会于沓。 　　狄侵卫。 　　十有二月己丑，公及晋侯盟。 　　还自晋。 　　郑伯会公于斐。还者何？善辞也。何善尔？往党卫侯会公于沓，至得与晋侯盟。反党郑伯会公于斐，故善之也。 ◇文公十四年　　春王正月，公至自晋。 　　邾娄人伐我南鄙。 　　叔彭生帅师伐邾娄。 　　夏五月乙亥，齐侯潘卒。 　　六月，公会宋公、陈侯、卫侯、郑伯、许男、曹伯、晋赵盾，癸酉，同盟于新城。 　　秋七月，有星孛入于北斗。孛者何？彗星也。其言入于北斗何？北斗有中也。何以书？记异也。 　　公至自会。 　　晋人纳接菑于邾娄，弗克纳。纳者何？入辞也。其言弗克纳何？大其弗克纳也。何大乎其弗克纳？晋郄缺帅师革车八百乘以纳接菑于邾娄，力沛若有馀而纳之。邾娄人言曰：「接菑晋出也，玃且齐出也。子以其指，则接菑也四，玃且也六。子以大国压之，则未知齐、晋孰有之也。贵则皆贵矣。虽然玃且也长。」郄缺曰：「非吾力不能纳也，义实不尔克也。」引师而去之，故君子大其弗克纳也。此晋郄缺也，其称人何？贬。曷为贬？不与大夫与废置君也。曷为不与？实与而文不与。文曷为不与？大夫之义不得专废置君也。 　　九月甲申，公孙敖卒于齐。 　　齐公子商人弑其君舍。此未逾年之君也，其言弑君舍何？己立之，己杀之，成死者，而贱生者也。 　　宋子哀来奔。宋子哀者何？无闻焉尔。 　　冬，单伯如齐，齐人执单伯，齐人执子叔姬。执者曷为或称行人？或不称行人？称行人而执者，以其事执也。不称行人而执者，以己执也。单伯之罪何？道淫也。恶乎淫？淫乎子叔姬。然则曷为不言齐人执单伯及子叔姬？内辞也，使若异罪然。 ◇文公十五年　　春，季孙行父如晋。 　　三月，宋司马华孙来盟。 　　夏，曹伯来朝。 　　齐人归公孙敖之丧。何以不言来？内辞也。胁我而归之，笋将而来也。 　　六月辛丑朔，日有食之，鼓用牲于社。 　　单伯至自齐。 　　晋郄缺帅师伐蔡，戊申，入蔡。入不言伐，此其言伐何？至之日也。其日何？至之日也。 　　秋，齐人侵我西鄙。 　　季孙行父如晋。 　　冬十有一月，诸侯盟于扈。 　　十有二月，齐人来归子叔姬。其言来何？闵之也。此有罪，何闵尔？父母之于，子虽有罪，犹若其不欲服罪然。 　　齐侯侵我西鄙，遂伐曹，入其郛。郛者何？恢郭也。入郛书乎？曰不书。入郛不书，此何以书？动我也。动我者何？内辞也。其实我动焉尔。 ◇文公十六年　　春，季孙行父会齐侯于阳谷，齐侯弗及盟。其言弗及盟何？不见与盟也。 　　夏五月，公四不视朔。公曷为四不视朔？公有疾也。何言乎公有疾不视朔？自是公无疾不视朔也。然则曷为不言公无疾不视朔？有疾犹可言也。无疾不可言也。 　　六月戊辰，公子遂及齐侯盟于犀丘。 　　秋八月辛未，夫人姜氏薨。 　　毁泉台。泉台者何？郎台也。郎台则曷为谓之泉台？未成为郎台，既成为泉台。毁泉台何以书？讥。何讥尔？筑之讥，毁之讥。先祖为之，己毁之，不如勿居而已矣。 　　楚人、秦人、巴人灭庸。 　　冬十有一月，宋人弑其君处臼。弑君者曷为或称名氏？或不称名氏？大夫弑君称名氏，贱者穷诸人，大夫相杀称人，贱者穷诸盗。 ◇文公十七年　　春，晋人、卫人、陈人、郑人伐宋。 　　夏四月癸亥，葬我小君圣姜。圣姜者何？文公之母也。 　　齐侯伐我西鄙。 　　六月癸未，公及齐侯盟干谷。 　　诸侯会于扈。 　　秋，公至自谷。 　　公子遂如齐。 ◇文公十八年　　春王二月丁丑，公薨于台下。 　　秦伯罃卒。 　　夏五月戊戌，齐人弑其君商人。 　　六月癸酉，葬我君文公。 　　秋，公子遂，叔孙得臣如齐。 　　冬十月，子卒。子卒者孰谓？谓子赤也。何以不日？隐之也。何隐尔？弑也。弑则何以不日？不忍言也。 　　夫人姜氏归于齐。 　　季孙行父如齐。 　　莒弑其君庶其。称国以弑何？称国以弑者，众弑君之辞。
           
        
        
        