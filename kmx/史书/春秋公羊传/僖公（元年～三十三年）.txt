◇僖公元年　　春王正月，公何以不言即位？继弑君，子不言即位。此非子也，其称子何？臣子一例也。 　　齐师、宋师、曹师次于聂北，救邢。救邢救不言次，此其言次何？不及事也。不及事者何？邢已亡矣。熟亡之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之。曷为先言次而后言救？君也。君则其称师何？不与诸侯专封也。曷为不与？实与，而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。 　　夏六月，邢迁于陈仪。迁者何？其意也。迁之者何？非其意也。 　　齐师、宋师、曹师城邢。此一事也，曷为复言齐师、宋师、曹师？不复言师则无以知其为一事也。 　　秋七月戊辰，夫人姜氏薨于夷，齐人以归。夷者何？齐地也。齐地则其言齐人以归何？夫人薨于夷，则齐人以归。夫人薨于夷，则齐人曷为以归？桓公召而缢杀之。 　　楚人伐郑。 　　八月，公会齐侯、宋公、郑伯、曹伯、邾娄人于朾。 　　九月，公败邾娄师于缨。 　　冬十月壬午，公子友帅师败莒师于犁，获莒挐。莒挐者何？莒大夫也。莒无大夫，此何以书？大季子之获也。何大乎季子之获？季子治内难以正，御外难以正。其御外难以正奈何？公子庆父弑闵公，走而之莒，莒人逐之，将由乎齐，齐人不纳，却反舍于汶水之上，使公子奚斯入请。季子曰：「公子不可以入，入则杀矣。」奚斯不忍反命于庆父，自南涘北面而哭。庆父闻之曰：「嘻！此奚斯之声也，诺已。」曰：「吾不得入矣。」于是抗辀经而死。莒人闻之曰：「吾已得子之贼矣，以求赂乎鲁。」鲁人不与，为是兴师而伐鲁，季子待之以偏战。 　　十有二月丁巳，夫人氏之丧至自齐。夫人何以不称姜氏？贬。曷为贬？与弑公也，然则曷为不于弑焉贬？贬必于重者，莫重乎其以丧至也。 ◇僖公二年　　春王正月，城楚丘。孰城？城卫也。曷为不言城卫？灭也。孰灭之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义，不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。 　　夏五月辛巳，葬我小君哀姜。哀姜者何？庄公之夫人也。 　　虞师，晋师灭夏阳。虞微国也，曷为序乎大国之上？使虞首恶也。曷为使虞首恶？虞受赂，假灭国者道。以取亡焉。其受赂奈何？献公朝诸大夫而问焉，曰：「寡人夜者寝而不寐，其意也何？」诸大夫有进对者曰：「寝不安与？其诸侍御有不在侧者与？」献公不应。荀息进曰：「虞、郭见与？」献公揖而进之，遂与之入而谋曰：「吾欲攻郭，则虞救之，攻虞则郭救之，如之何？愿与子虑之。」荀息对曰：「君若用臣之谋，则今日取郭，而明日取虞尔，君何忧焉？」献公曰：「然则奈何？」荀息曰：「请以屈产之乘，与垂棘之白璧往，必可得也。则宝出之内藏，藏之外府，马出之内厩，系之外厩尔，君何丧焉？」献公曰：「诺。虽然宫之奇存焉，如之何？」荀息曰：「宫之奇知则知矣。虽然虞公贪而好宝，见宝必不从其言，请终以往。」于是终以往，虞公见宝许诺。宫之奇果谏：「记曰：『唇亡则齿寒。』虞、郭之相救，非相为赐，则晋今日取郭，而明日虞从而亡尔，君请勿许也。」虞公不从其言，终假之道以取郭，还四年，反取虞。虞公抱宝牵马而至。荀息见曰：「臣之谋何如？」献公曰：「子之谋则已行矣，宝则吾宝也，虽然吾马之齿亦已长矣。」盖戏之也。夏阳者何？郭之邑也。曷为不系于郭？国之也，曷为国之？君存焉尔。 　　秋九月，齐侯、宋公、江人、黄人盟于贯泽。江人、黄人者何？远国之辞也。远国至矣，则中国曷为独言齐、宋？至尔大国言齐、宋，远国言江、黄，则以其馀为莫敢不至也。 　　冬十月，不雨。何以书？记异也。 　　楚人侵郑。 ◇僖公三年　　春王正月，不雨。 　　夏四月，不雨。何以书？记异也。 　　徐人取舒。其言取之何？易也。 　　六月，雨。其言六月雨何？上雨而不甚也。 　　秋，齐侯、宋公、江人、黄人会于阳谷。此大会也，曷为末言尔？桓公曰：「无障谷，无贮粟，无易树子，无以妾为妻。」 　　冬，公子友如齐莅盟。莅盟者何？往盟乎彼也。其言来盟者何？来盟于我也。 　　楚人伐郑。 ◇僖公四年　　春王正月，公会齐侯、宋公、陈侯、卫侯、郑伯、许男、曹伯侵蔡，蔡溃。溃者何？下叛上也。国曰溃，邑曰叛。遂伐楚，次于陉。其言次于陉何？有俟也。孰俟？俟屈完也。 　　夏，许男新臣卒。 　　楚屈完来盟于师，盟于召陵。屈完者何？楚大夫也。何以不称使？尊屈完也。曷为尊屈完？以当桓公也。其言盟于师、盟于召陵何？师在召陵也。师在召陵，则曷为再言盟？喜服楚也。何言乎喜服楚？楚有王者则后服，无王者则先叛。夷狄也。而亟病中国，南夷与北狄交。中国不绝若线，桓公救中国，而攘夷狄，卒心占荆，以此为王者之事也。其言来何？与桓为主也。前此者有事矣，后此者有事矣，则曷为独于此焉？与桓公为主序绩也。 　　齐人执陈袁涛涂。涛涂之罪何？辟军之道也。其辟军之道奈何？涛涂谓桓公曰：「君既服南夷矣，何不还师滨海而东，服东夷且归。」桓公曰：「诺。」于是还师滨海而东，大陷于沛泽之中。顾而执涛涂。执者曷为或称侯？或称人？称侯而执者，伯讨也。称人而执者，非伯讨也。此执有罪，何以不得为伯讨？古者周公东征则西国怨，西征则东国怨。桓公假涂于陈而伐楚，则陈人不欲其反由己者，师不正故也。不修其师而执涛涂，古人之讨，则不然也。 　　秋，及江人、黄人伐陈。 　　八月，公至自伐楚。楚已服矣，何以致伐？楚叛盟也。 　　葬许缪公。 　　冬十有二月，公孙慈帅师会齐人、宋人、卫人、郑人、许人、曹人侵陈。 ◇僖公五年　　春，晋侯杀其世子申生。曷为直称晋侯以杀？杀世子，母弟直称君者，甚之也。 　　杞伯姬来，朝其子。其言来朝其子何？内辞也，与其子俱来朝也。 　　夏，公孙慈如牟。 　　公及齐侯、宋公、陈侯、卫侯、郑伯、许男、曹伯会王世子于首戴。曷为殊会王世子？世子贵也，世子犹世世子也。 　　秋八月，诸侯盟于首戴。诸侯何以不序？一事而再见者，前目而后凡也。郑伯逃归不盟。其言逃归不盟者何？不可使盟也。不可使盟，则其言逃归何？鲁子曰：「盖不以寡犯众也。」 　　楚人灭弦。弦子奔黄。 　　九月戊申朔，日有食之。 　　冬，晋人执虞公。虞已灭矣，其言执之何？不与灭也。曷为不与灭？灭者亡国之善辞也，灭者上下之同力者也。 ◇僖公六年　　春王正月。 　　夏，公会齐侯、宋会、陈侯、卫侯、曹伯伐郑，围新城。邑不言围，此其言围何？强也。 　　秋，楚人围许，诸侯遂救许。 　　冬，公至自伐郑。 ◇僖公七年　　春，齐人伐郑。 　　夏，小邾娄子来朝。 　　郑杀其大夫申侯。其称国以杀何？称国以杀者，君杀大夫之辞也。 　　秋七月，公会齐侯、宋公、陈世子款、郑世子华，盟于宁毋。 　　曹伯般卒。 　　公子友如齐。 　　冬，葬曹昭公。 ◇僖公八年　　春王正月，公会王人、齐侯、宋公、卫侯、许男、曹伯、陈世子款、郑世子华盟于洮。王人者何？微者也。曷为序乎诸侯之上？先王命也。郑伯乞盟。乞盟者何？处其所而请与也。其处其所而请与奈何？盖酌之也。 　　夏，狄伐晋。 　　秋七月，禘于太庙，用致夫人。用者何？用者不宜用也。致者何？致者不宜致也。禘用致夫人，非礼也。夫人何以不称姜氏？贬。曷为贬？讥以妾为妻也。其言以妾为妻奈何？盖胁于齐媵女之先至者也。 　　冬十有二月丁未，天王崩。 ◇僖公九年　　春王三月丁丑，宋公御说卒。何以不书葬？为襄公讳也。 　　夏，公会宰周公、齐侯、宋子、卫侯、郑伯、许男、曹伯于葵丘。宰周公者何？天子之为政者也。 　　秋七月乙酉，伯姬卒。此未适人何以卒？许嫁矣。妇人许嫁字而笄之，死则以成人之丧治之。 　　九月戊辰，诸侯盟于葵丘。桓之盟不日，此何以日？危之也。何危尔？贯泽之会，桓公有忧中国之心，不召而至者江人、黄人也。葵丘之会，桓公震而矜之，叛者九国。震之者何？犹曰振振然。矜之者何？犹曰莫若我也。 　　甲戌，晋侯诡诸卒。 　　冬，晋里克弑其君之子奚齐。此未逾年之君，其言弑其君之子奚齐何？杀未逾年君之号也。 ◇僖公十年　　春王正月，公如齐。 　　狄灭温。 　　温子奔卫。 　　晋里克弑其君卓子及其大夫荀息。及者何？累也。弑君多矣，舍此无累者乎？曰：「有孔父、仇牧皆累也。」舍孔父、仇牧无累者乎？曰：「有。」有则此何以书？贤也。何贤乎荀息？荀息可谓不食其言矣。其不食其言奈何？奚齐、卓子者，骊姬之子也，荀息傅焉。骊姬者，国色也。献公爱之甚，欲立其子，于是杀世子申生。申生者，里克傅之。献公病将死，谓荀息曰：「士何如则可谓之信矣？」荀息对曰：「使死者反生，生者不愧乎其言，则可谓信矣。」献公死，奚齐立。里克谓荀息曰：「君杀正而立不正，废长而立幼，如之何？愿与子虑之。」荀息曰：「君尝讯臣矣，臣对曰：『使死者反生，生者不愧乎其言，则可谓信矣』」。里克知其不可与谋，退弑奚齐。荀息立卓子，里克弑卓子，荀息死之。荀息可谓不食其言矣。 　　夏，齐侯，许男伐北戎。 　　晋杀其大夫里克。里克弑二君，则曷为不以讨贼之辞言之？惠公之大夫也。然则孰立惠公？里克也。里克杀奚齐、卓子，逆惠公而入。里克立惠公，则惠公曷为杀之？惠公曰：「尔既杀夫二孺子矣，又将图寡人，为尔君者，不亦病乎？」于是杀之。然则曷为不言惠公之入？晋之不言出入者，踊为文公讳也。齐小白入于齐，则曷为不为桓公讳？桓公之享国也长，美见乎天下，故不为之讳本恶也。文公之享国也短，美未见乎天下，故为之讳本恶也。 　　秋七月。 　　冬，大雨雹。何以书？记异也。 ◇僖公十一年　　春，晋杀其大夫ぶ郑父。 　　夏，公及夫人姜氏会齐侯于阳谷。 　　秋八月，大雩。 　　冬，楚人伐黄。 ◇僖公十二年　　春王三月庚午，日有食之。 　　夏，楚人灭黄。 　　秋七月。 　　冬十有二月丁丑，陈侯处臼卒。 ◇僖公十三年　　春，狄侵卫。 　　夏四月，葬陈宣公。 　　公会齐侯、宋公、陈侯、卫侯、郑伯、许男、曹伯于咸。 　　秋九月，大雩。 　　冬，公子友如齐。 ◇僖公十四年　　春，诸侯城缘陵。孰城之？城杞也。曷为城杞？灭也。孰灭之？盖徐、莒胁之。曷为不言徐、莒胁之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。 　　夏六月，季姬及鄫子遇于防，使鄫子来朝。鄫子曷为使乎季姬来朝？内辞也。非使来朝，使来请己也。 　　秋八月辛卯，沙鹿崩。沙鹿者何？河上之邑也。此邑也，其言崩何？袭邑也。沙鹿崩何以书？记异也。外异不书，此何以书？为天下记异也。 　　狄侵郑。 　　冬，蔡侯兮卒。 ◇僖公十五年　　春王正月，公如齐。 　　楚人伐徐。 　　三月，公会齐侯、宋公、陈侯、卫侯、郑伯、许男、曹伯盟于牡丘，遂次于匡。公孙敖率师及诸侯之大夫救徐。 　　夏五月，日有食之。 　　秋七月，齐师、曹师伐厉。 　　八月，螽。 　　九月，公至自会。桓公之会不致，此何以致？久也。 　　季姬归于鄫。 　　己卯晦，震夷伯之庙。晦者何？冥也。震之者何？雷电击夷伯之庙者也。夷伯者曷为者也？季氏之孚也。季氏之孚则微者，其称夷伯何？大之也。曷为大之？天戒之，故大之也。何以书？记异也。 　　冬，宋人伐曹。 　　楚人败徐于娄林。 　　十有一月壬戌，晋侯及秦伯战于韩，获晋侯。此偏战也，何以不言师败绩？君获不言师败绩也。 ◇僖公十六年　　春王正月戊申朔，陨石于宋五。是月，六鹢退飞过宋都。曷为先言陨而后言石？陨石记闻，闻其磌然，视之则石，察之则五。是月者何？仅逮是月也。何以不日？晦日也。晦则何以不言晦？《春秋》不书晦也。朔有事则书，晦虽有事不书。曷为先言六而后言鹢？六鹢退飞，记见也，视之则六，察之则鹢，徐而察之则退飞。五石六鹢何以书？记异也。外异不书，此何以书？为王者之后记异也。 　　三月壬申，公子季友卒。其称季友何？贤也。 　　夏四月丙申，鄫季姬卒。 　　秋七月甲子，公孙慈卒。 　　冬十有二月，公会齐侯、宋公、陈侯、卫侯、郑伯、许男、邢侯、曹伯于淮。 ◇僖公十七年　　春，齐人、徐人伐英氏。 　　夏，灭项。孰灭之？齐灭之。曷为不言齐灭之？为桓公讳也。《春秋》为贤者讳。此灭人之国，何贤尔？君子之恶恶也疾始，善善也乐终。桓公尝有继绝存亡之功，故君子为之讳也。 　　秋，夫人姜氏会齐侯于卞。 　　九月，公至自会。 　　十有二月乙亥，齐侯小白卒。 ◇僖公十八年　　春王正月，宋公会曹伯、卫人、邾娄人伐齐。 　　夏，师救齐。 　　五月戊寅，宋师及齐师战于甗，齐师败绩。战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刁，易牙争权不葬，为是故伐之也。 　　狄救齐。 　　秋八月丁亥，葬齐桓公。 　　冬，邢人、狄人伐卫。 ◇僖公十九年　　春王三月，宋人执滕子婴齐。 　　夏六月，宋人、曹人、邾娄人盟于曹南。鄫子会于邾娄。其言会盟何？后会也。己酉，邾娄人执鄫子用之。恶乎用之？用之社也。其用之社奈何？盖叩其鼻以血社也。 　　秋，宋人围曹。 　　卫人伐邢。 　　冬，公会陈人、蔡人、楚人、郑人盟于齐。 　　梁亡，此未有伐者，其言梁亡何？自亡也。其自亡奈何？鱼烂而亡也。 ◇僖公二十年　　春，新作南门。何以书？讥。何讥尔？门有古常也。 　　夏，郜子来朝，郜子者何？失地之君也。何以不名？兄弟辞也。 　　五月乙巳，西宫灾。西宫者何？小寝也。小寝则曷为谓之西宫？有西宫则有东宫矣。鲁子曰：「以有西宫，亦知诸侯之有三宫也。」西宫灾何以书？记异也。 　　郑人入滑。 　　秋，齐人、狄人盟于邢。 　　冬，楚人伐随。 ◇僖公二十一年　　春，狄侵卫。 　　宋人、齐人、楚人盟于鹿上。 　　夏，大旱。何以书？记灾也。 　　秋，宋公、楚子、陈侯、蔡侯、郑伯、许男、曹伯会于霍，执宋公以伐宋。孰执之？楚子执之。曷为不言楚子执之？不与夷狄之执中国也。 　　冬，公伐邾娄。 　　楚人使宜申来献捷。此楚子也，其称人何？贬。曷为贬？为执宋公贬。曷为为执宋公贬？宋公与楚子期以乘车之会，公子目夷谏曰：「楚，夷国也，强而无义，请君以兵车之会往。」宋公曰：「不可。吾与之约以乘车之会，自我为之，自我堕之，曰不可。」终以乘车之会往，楚人果伏兵车，执宋公以伐宋。宋公谓公子目夷曰：「子归守国矣，国，子之国也。吾不从子之言，以至乎此。」公子目夷复曰：「君虽不言国，国固臣之国也。」于是归设守械而守国。楚人谓宋人曰：「子不与我国，吾将杀子君矣。」宋人应之曰：「吾赖社稷之神灵，吾国已有君矣。」楚人知虽杀宋公犹不得宋国，于是释宋公。宋公释乎执，走之卫。公子目夷复曰：「国为君守之，君曷为不入？」然后逆襄公归。恶乎捷？捷乎宋？曷为不言捷乎宋。为襄公讳也。此围辞也，曷为不言其围？为公子目夷讳也。 　　十有二月癸丑，公会诸侯盟于薄。释宋公。执未有言释之者，此其言释之何？公与为尔也。公与为尔奈何？公与议尔也。 ◇僖公二十二年　　春，公伐邾娄，取须朐。 　　夏，宋公、卫侯、许男、滕子伐郑。 　　秋八月丁未，及邾娄人战于升陉。 　　冬十有一月己巳朔，宋公及楚人战于泓，宋师败绩。偏战者日尔，此其言朔何？《春秋》辞繁而不杀者，正也。何正尔？宋公与楚人期战于泓之阳。楚人济泓而来。有司复曰：「请迨其未毕济而系之。」宋公曰：「不可。吾闻之也，君子不厄人，吾虽丧国之馀，寡人不忍行也。」既济未毕陈，有司复曰：「请迨其未毕陈而击之。」宋公曰：「不可。吾闻之也，君子不鼓不成列。」已陈，然后襄公鼓之，宋师大败。故君子大其不鼓不成列，临大事而不忘大礼，有君而无臣，以为虽文王之战，亦不过此也。 ◇僖公二十三年　　春，齐侯伐宋，围缗。邑不言围，此其言围何？疾重故也。 　　夏五月庚寅，宋公慈父卒。何以不书葬？盈乎讳也。 　　秋，楚人伐陈。 　　冬十有一月，杞子卒。 ◇僖公二十四年　　春王正月。 　　夏，狄伐郑。 　　秋七月。 　　冬，天王出居于郑。王者无外，此其言出何？不能乎母也。鲁子曰：「是王也，不能乎母者，其诸此之谓与。」 　　晋侯夷吾卒。 ◇僖公二十五年　　春王正月丙午，卫侯毁灭邢。卫侯毁何以名？绝。曷为绝之？灭同姓也。 　　夏四月癸酉，卫侯毁卒。 　　宋荡伯姬来逆妇。宋荡伯姬者何？荡氏之母也。其言来逆妇何？兄弟辞也。其称妇何？有姑之辞也。 　　宋杀其大夫。何以不名？宋三世无大夫，三世内娶也。 　　秋，楚人围陈，纳顿子于顿。何以不言遂？两之也。 　　葬卫文公。 　　冬十有二月癸亥，公会卫子、莒庆盟于洮。 ◇僖公二十六年　　春王正月己未，公会莒子、卫宁漱盟于向。 　　齐人侵我西鄙。公追齐师至巂，弗及。其言至巂弗及何？侈也。 　　夏，齐人伐我北鄙。 　　卫人伐齐。公子遂如楚乞师。乞师者何？卑辞也。曷为以外内同若辞？重师也。曷为重师？师出不正，反战不正，胜也。 　　秋，楚人灭隗，以隗子归。 　　冬，楚人伐宋，围缗。邑不言围，此其言围何？刺道用师也。 　　公以楚师伐齐，取谷。会至自伐齐。此取谷矣，何以致伐？未得乎取谷也。曷为未得乎取谷？曰：「患之起，必自此始也。」 ◇僖公二十七年　　春，杞子来朝。 　　夏六月庚寅，齐侯昭卒。 　　秋八月乙未，葬齐孝公。 　　乙巳，公子遂帅师入杞。 　　冬，楚人、陈侯、蔡侯、郑伯、许男围宋。此楚子也其称人何？贬。曷为贬？为执宋公贬，故终僖之篇贬也。 　　十有二月甲戌，公会诸侯盟于宋。 ◇僖公二十八年　　春，晋侯侵曹，晋侯伐卫。曷为再言晋侯？非两之也。然则何以不言遂？未侵曹也。未侵曹则其言侵曹何？致其意也。其意侵曹，则曷为伐卫？晋侯将侵曹，假涂于卫，卫曰不可得，则固将伐之也。 　　公子买戍卫，不卒戍，刺之。不卒戍者何？不卒戍者，内辞也，不可使往也。不可使往则其言戍卫何？遂公意也。刺之者何？杀之也。杀之则曷为谓之刺之？内讳杀大夫谓之刺之也。 　　楚人救卫。 　　三月丙午，晋侯入曹，执曹伯，畀宋人。畀者何？与也。其言畀宋人何？与使听之也。曹伯之罪何？甚恶也。其甚恶奈何？不可以一罪言也。 　　夏四月己巳，晋侯、齐师、宋师、秦师及楚人战于城濮，楚师败绩，此大战也，曷为使微者，子玉得臣也。子玉得臣则其称人何？贬。曷为贬？大夫不敌君也。 　　楚杀其大夫得臣。 　　卫侯出奔楚。 　　五月癸丑，公会晋侯、齐侯、宋公、蔡侯、郑伯、卫子、莒子盟于践土。陈侯如会。其言如会何？后会也。 　　公朝于王所。曷为不言公如京师？天子在是也。天子在是，则曷为不言天子在是？不与致天子也。 　　六月，卫侯郑自楚复归于卫。 　　卫元咺出奔晋。 　　陈侯款卒。 　　秋，杞伯姬来。 　　公子遂如齐。 　　冬，公会晋侯、齐侯、宋公、蔡侯、郑伯、陈子、莒子、邾娄子、秦人于温。 　　天王狩河阳。狩不书，此何以书？不与再致天子也。鲁子曰：「温近而践土远也。」 　　壬申，公朝于王所。其日何？录乎内也。 　　晋人执卫侯归之于京师。归之于者何？归于者何？归之于者罪已定矣，归于者罪未定也。罪未定，则何以得为伯讨？归之于者，执之于天子之侧者也，罪定不定，已可知矣。归于者，非执之于天子之侧者也，罪定不定，未可知也。卫侯之罪何？杀叔武也。何以不书？为叔武讳也。《春秋》为贤者讳。何贤乎叔武？让国也。其让国奈何？文公逐卫侯而立叔武，叔武辞立而他人立，则恐卫侯之不得反也，故于是己立，然后为践土之会，治反卫侯。卫侯得反曰：「叔武篡我。」元咺争之曰：「叔武无罪。」终杀叔武，元咺走而出。此晋侯也，其称人何？贬。曷为贬？卫之祸，文公为之也。文公为之奈何？文公逐卫侯而立叔武，使人兄弟相疑，放乎杀母弟者，文公为之也。 　　卫元咺自晋复归于卫。自者何？有力焉者也。此执其君，其言自何？为叔武争也。诸侯遂围许。 　　曹伯襄复归于曹。 　　遂会诸侯围许。 ◇僖公二十九年　　春，介葛卢来。介葛卢者何？夷狄之君也。何以不言朝？不能乎朝也。 　　公至自围许。 　　夏六月，公会王人、晋人、宋人、齐人、陈人、蔡人、秦人盟于狄泉。 　　秋，大雨雹。 　　冬，介葛卢来。 ◇僖公三十年　　春王正月。 　　夏，狄侵齐。 　　秋，卫杀其大夫元咺及公子瑕。卫侯未至，其称国以杀何？道杀也。 　　卫侯郑归于卫。此杀其大夫，其言归何？归恶乎元咺也。曷为归恶乎元咺？元咺之事君也，君出则己入，君入则己出，以为不臣也。 　　晋人、秦人围郑。 　　介人侵萧。 　　冬，天王使宰周公来聘。 　　公子遂如京师，遂如晋。大夫无遂事，此其言遂何？公不得为政尔。 ◇僖公三十一年　　春，取济西田。恶乎取之？取之曹也。曷为不言取之曹？讳取同姓之田也。此未有伐曹者，则其言取之曹何？晋侯执曹伯班其所取侵地于诸侯也。晋侯执曹伯班其所取侵地于诸侯，则何讳乎取同姓之田？久也。 　　公子遂如晋。 　　夏四月，四卜郊不从，乃免牲，犹三望。曷为或言三卜？或言四卜？三卜礼也，四卜非礼也。三卜何以礼？四卜何以非礼？求吉之道三。禘尝不卜，郊何以卜？卜郊非礼也。卜郊何以非礼？鲁郊非礼也。鲁郊何以非礼？天子祭天，诸侯祭土。天子有方望之事，无所不通。诸侯山川有不在其封内者，则不祭也。曷为或言免牲？或言免牛？免牲，礼也，免牛，非礼也。免牛何以非礼？伤者曰牛。三望者何？望祭也。然则曷祭？祭泰山河海。曷为祭泰山河海？山川有能润于百里者，天子秩而祭之。触石而出，肤寸而合，不崇朝而遍雨乎天下者，唯泰山尔。河海润于千里。犹者何？通可以已也。何以书？讥不郊而望祭也。 　　秋七月。 　　冬，杞伯姬来求妇。其言来求妇何？兄弟辞也。其称妇何？有姑之辞也。 　　狄围卫。 　　十有二月，卫迁于帝丘。 ◇僖公三十二年　　春王正月。 　　夏四月己丑，郑伯接卒。 　　卫人侵狄。 　　秋，卫人及狄盟。 　　冬十有二月己卯，晋侯重耳卒。 ◇僖公三十三年　　春王二月，秦人入滑。 　　齐侯使国归父来聘。 　　夏四月辛巳，晋人及姜戎败秦于殽。其谓之秦何？夷狄之也。曷为夷狄之？秦伯将袭郑，百里子与蹇叔子谏曰：「千里而袭人，未有不亡者也。」秦伯怒曰：「若尔之年者，宰上之木拱矣，尔曷知」。师出，百里子与蹇叔子送其子而戒之曰：「尔即死必于殽之嵚岩，是文王之所辟风雨者也，吾将尸尔焉。」子揖师而行。百里子与蹇叔子从其子而哭之。秦伯怒曰：「尔曷为哭吾师？」对曰：「臣非敢哭君师，哭臣之子也。」弦高者，郑商也，遇之殽，矫以郑伯之命而犒师焉，或曰往矣，或曰反矣。然而晋人与姜戎要之殽而击之，匹马只轮无反者。其言及姜戎何？姜戎，微也，称人亦微者也。何言乎姜戎之微？先轸也，或曰襄公亲之。襄公亲之则其称人何？贬。曷为贬？君在乎殡而用师危，不得葬也。诈战不日，此何以日？尽也。 　　癸巳，葬晋文公。 　　狄侵齐。 　　公伐邾娄，取丛。 　　秋，公子遂帅师伐邾娄。 　　晋人败狄于箕。 　　冬十月，公如齐。 　　十有二月，公至自齐。 　　乙巳，公薨于小寝。 　　陨霜不杀草，李梅实。何以书？记异也。何异尔？不时也。 　　晋人、陈人、郑人伐许。
           
        
        
        