◇襄公元年　　春王正月，公即位。 　　仲孙蔑会晋栾□、宋华元、卫宁殖、曹人、莒人、邾娄人、滕人、薛人围宋彭城。宋华元曷为与诸侯围宋彭城？为宋诛也。其为宋诛奈何？鱼石走之楚，楚为之伐宋取彭城以封鱼石。鱼石之罪奈何？以入是为罪也。楚已取之矣，曷为系之宋？不与诸侯专封也。 　　夏，晋韩屈帅师伐郑。 　　仲孙蔑会齐崔杼、曹人、邾娄人、杞人次于合。 　　秋，楚公子壬夫帅师侵宋。 　　九月辛酉，天王崩。 　　邾娄子来朝。 　　冬，卫侯使公孙剽来聘。 　　晋侯使荀罃来聘。 ◇襄公二年　　春王正月，葬简王。 　　郑师伐宋。 　　夏五月庚寅，夫人姜氏薨。 　　六月庚辰，郑伯睔卒。 　　晋师、宋师、卫宁殖侵郑。 　　秋七月，仲孙蔑会晋荀罃、宋华元、卫孙林父、曹人、邾娄人于戚。 　　己丑，葬我小君齐姜。齐姜者何？齐姜与缪姜则未知其为宣夫人与？成夫人与？ 　　叔孙豹如宋。 　　冬，仲孙蔑会晋荀罃、齐崔杼、宋华元、卫孙林父、曹人、邾娄人、滕人、薛人、小邾娄人于戚，遂城虎牢。虎牢者何？郑之邑也。其言城之何？取之也。取之则曷为不言取之？为中国讳也。曷为为中国讳？讳伐丧也。曷为不系乎郑？为中国讳也。大夫无遂事，此其言遂何？归恶乎大夫也。 　　楚杀其大夫公子申。 ◇襄公三年　　春，楚公子婴齐帅师伐吴。 　　公如晋。 　　夏四月壬戌，公及晋侯盟于长樗。公至自晋。 　　六月，公会单子、晋侯、宋公、卫侯、郑伯、莒子、邾娄子、齐世子光，己未，同盟于鸡泽。陈侯使袁侨如会。其言如会何？后会也。戊寅，叔孙豹及诸侯之大夫及陈袁侨盟。曷为殊及陈袁侨？为其与袁侨盟也。 　　秋，公至自会。 　　冬，晋荀罃帅师伐许。 ◇襄公四年　　春王三月己酉，陈侯午卒。 　　夏，叔孙豹如晋。 　　秋七月戊子，夫人弋氏薨。 　　葬陈成公。 　　八月辛亥，葬我小君定弋。定弋者，襄公之母也。 　　冬，公如晋。陈人围顿。 ◇襄公五年　　春，公至自晋。 　　夏，郑伯使公子发来聘。 　　叔孙豹、鄫世子巫如晋。外相如不书，此何以书？为叔孙豹率而与之俱也。叔孙豹则曷为率而与之俱？盖舅出也。莒将灭之，故相与往殆乎晋也。莒将灭之，则曷为相与往殆乎晋？取后乎莒也。其取后乎莒奈何？莒女有为鄫夫人者，盖欲立其出也。 　　仲孙蔑、卫孙林父会吴于善稻。 　　秋，大雩。 　　楚杀其大夫公子壬夫。 　　公会晋侯、宋公、陈侯、卫侯、郑伯、曹伯、莒子、邾娄子、滕子、薛伯、齐世子光、吴人、鄫人于戚。吴何以称人？吴、鄫人云则不辞。公至自会。 　　冬，戍陈。孰戍之？诸侯戍之。曷为不言诸侯戍之？离至不可得而序，故言我也。 　　楚公子贞帅师伐陈。 　　公会晋侯、宋公、卫侯、郑伯、曹伯、莒子、邾娄子、滕子、薛伯、齐世子光救陈。十有二月，公至自救陈。 　　辛未，季孙行父卒。 ◇襄公六年　　春王三月壬午，杞伯姑容卒。 　　夏，宋华弱来奔。 　　秋，葬杞桓公。 　　滕子来朝。 　　莒人灭鄫。 　　冬，叔孙豹如邾娄。 　　季孙宿如晋。 　　十有二月，齐侯灭莱。曷为不言莱君出奔？国灭君死之正也。 ◇襄公七年　　春，郯子来朝。 　　夏四月，三卜郊不从，乃免牲。 　　小邾娄子来朝。 　　城费。 　　秋，季孙宿如卫。 　　八月□众。 　　冬十月，卫侯使孙林父来聘。壬戌，及孙林父盟。 　　楚公子贞帅师围陈。 　　十有二月，公会晋侯、宋公、陈侯、卫侯、曹伯、莒子、邾娄子于鄬。郑伯髡原如会，未见诸侯，丙戌卒于操。操者何？郑之邑也。诸侯卒其封内不地，此何以地？隐之也。何隐尔？弑也。孰弑之？其大夫弑之。曷为不言其大夫弑之？为中国讳也。曷为为中国讳？郑伯将会诸侯于鄬，其大夫谏曰：「中国不足归也，则不若与楚。」郑伯曰：「不可。」其大夫曰：「以中国为义，则伐我丧，以中国为强，则不若楚。」于是弑之。郑伯髡原何以名？伤而反，未至乎舍而卒也。未见诸侯，其言如会何？致其意也。陈侯逃归。 ◇襄公八年　　春王正月，公如晋。 　　夏，葬郑僖公。贼未讨，何以书葬？为中国讳也。 　　郑人侵蔡，获蔡公子燮。此侵也，其言获何？侵而言获者，适得之也。 　　季孙宿会晋侯、郑伯、齐人、宋人、卫人、邾娄人于邢丘。 　　公至自晋。 　　莒人伐我东鄙。 　　秋九月，大雩。 　　冬，楚公子贞帅师伐郑。 　　晋侯使士丐来聘。 ◇襄公九年　　春，宋火。曷为或言灾，或言火？大者曰灾，小者曰火。然则内何以不言火？内不言火者，甚之也。何以书？记灾也。外灾不书，此何以书？为王者之后记灾也。 　　夏，季孙宿如晋。 　　五月辛酉，夫人姜氏薨。 　　秋八月癸未，葬我小君缪姜。 　　冬，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光伐郑。十有二月己亥，同盟于戏。 　　楚子伐郑。 ◇襄公十年　　春，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光，会吴于柤。 　　夏五月甲午，遂灭逼阳。公至自会。 　　楚公子贞，郑公孙辄帅师伐宋。 　　晋师伐秦。 　　秋，莒人伐我东鄙。 　　公会晋侯、宋公、卫侯、曹伯、莒子、邾娄子、齐世子光、滕子、薛伯、杞伯、小邾娄子伐郑。 　　冬，盗杀郑公子斐、公子发、公孙辄。 　　戍郑虎牢。孰戍之？诸侯戍之。曷为不言诸侯戍之？离至不可得而序，故言我也。诸侯已取之矣，曷为系之郑？诸侯莫之主有，故反系之郑。 　　楚公子贞帅师救郑。 　　公至自伐郑。 ◇襄公十一年　　春王正月，作三军。三军者何？三卿也。作三军何以书？讥。何讥尔？古者上卿、下卿、上士、下士。 　　夏四月，四卜郊不从，乃不郊。 　　郑公孙舍之帅师侵宋。 　　公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑。 　　秋七月己未，同盟于京城北。公至自伐郑。 　　楚子、郑伯伐宋。 　　公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑，会于萧鱼。此伐郑也，其言会于萧鱼何？盖郑与会尔。公至自会。 　　楚人执郑行人良霄。 　　冬，秦人伐晋。 ◇襄公十二年　　春王三月，莒人伐我东鄙，围台。邑不言围，此其言围何？伐而言围者，取邑之辞也，伐而不言围者，非取邑之辞也。 　　季孙宿帅师救台，遂入运。大夫无遂事，此其言遂何？公不得为政尔。 　　夏，晋侯使士彭来聘。 　　秋九月，吴子乘卒。 　　冬，楚公子贞帅师侵宋。 　　公如晋。 ◇襄公十三年　　春，公至自晋。 　　夏，取诗。诗者何？邾娄之邑也。曷为不系乎邾娄？讳亟也。 　　秋九月庚辰，楚子审卒。 　　冬，城防。 ◇襄公十四年　　春王正月，季孙宿、叔老会晋士丐、齐人、宋人、卫人、郑公孙囆、曹人、莒人、邾娄人、滕人、薛人、杞人、小邾娄人，会吴于向。 　　二月乙未朔，日有食之。 　　夏四月，叔孙豹会晋荀偃、齐人、宋人、卫北宫结、郑公孙囆、曹人、莒人、邾娄人、滕人、薛人、杞人、小邾娄人伐秦。 　　己未，卫侯衎出奔齐。 　　莒人侵我东鄙。 　　秋，楚公子贞帅师伐吴。 　　冬，季孙宿会晋士丐、宋华阅、卫孙林父、郑公孙囆、莒人、邾娄人于戚。 ◇襄公十五年　　春，宋公使向戌来聘。二月己亥，及向戌盟于刘。 　　刘夏逆王后于齐。刘夏者何？天子之大夫也。刘者何？邑也。其称刘何？以邑氏也。外逆女不书，此何以书？过我也。 　　夏，齐侯伐我北鄙，围成。公救成，至遇。其言至遇何？不敢进也。 　　季孙宿，叔孙豹帅师城成郛。 　　秋八月丁巳，日有食之。 　　邾娄人伐我南鄙。 　　冬十有一月癸亥，晋侯周卒。 ◇襄公十六年　　春王正月，葬晋悼公。 　　三月，公会晋侯、宋公、卫侯、郑伯、曹伯、莒子、邾娄子、薛伯、杞伯、小邾娄子于溴梁。戊寅，大夫盟。诸侯皆在是，其言大夫盟何？信在大夫也。何言乎信在大夫？遍刺天下之大夫也。曷为遍刺天下之大夫？君若赘旒然。晋人执莒子、邾娄子以归。 　　齐侯伐我北鄙。 　　夏，公至自会。 　　五月甲子，地震。 　　叔老会郑伯、晋荀偃、卫宁殖、宋人伐许。 　　秋，齐侯伐我北鄙，围成。 　　大雩。 　　冬，叔孙豹如晋。 ◇襄公十七年　　春王二月庚午，邾娄子瞷卒。 　　宋人伐陈。 　　夏，卫石买帅师伐曹。 　　秋，齐侯伐我北鄙，围洮。 　　齐高厚帅师伐我北鄙，围防。 　　九月，大雩。 　　宋华臣出奔陈。 　　冬，邾娄人伐我南鄙。 ◇襄公十八年　　春，白狄来。白狄者何？夷狄之君也。何以不言朝？不能朝也。 　　夏，晋人执卫行人石买。 　　秋，齐师伐我北鄙。 　　冬十月，公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子同围齐。曹伯负刍卒于师。 　　楚公子午帅师伐郑。 ◇襄公十九年　　春王正月，诸侯盟于祝阿。晋人执邾娄子。公至自伐齐。此同围齐也，何以致伐？未围齐也。未围齐则其言围齐何？抑齐也。曷为抑齐？为其亟伐也。或曰为其骄蹇，使其世子处乎诸侯之上也。取邾娄田自漷水。其言自漷水何？以漷为竟也。何言乎以漷为竟？漷移也。 　　季孙宿如晋。 　　葬曹成公。 　　夏，卫孙林父帅师伐齐。 　　秋七月辛卯，齐侯瑗卒。 　　晋士丐帅师侵齐，至谷闻齐侯卒，乃还。还者何？善辞也。何善尔？大其不伐丧也。此受命乎君而伐齐，则何大乎其不伐丧？大夫以君命出，进退在大夫也。 　　八月丙辰，仲孙蔑卒。 　　齐杀其大夫高厚。 　　郑杀其大夫公子喜。 　　冬，葬齐灵公。 　　城西郛。 　　叔孙豹会晋士丐于柯。 　　城武城。 ◇襄公二十年　　春王正月辛亥，仲孙漱会莒人，盟于向。 　　夏，六月庚申，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子盟于澶渊。 　　秋，公至自会。 　　仲孙漱帅师伐邾娄。 　　蔡杀其大夫公子燮。 　　蔡公子履出奔楚。 　　陈侯之弟光出奔楚。 　　叔老如齐。 　　冬十月丙辰朔，日有食之。 　　季孙宿如宋。 ◇襄公二十一年　　春王正月，公如晋。 　　邾娄庶其以漆、闾丘来奔。邾娄庶其者何？邾娄大夫也。邾娄无大夫，此何以书？重地也。 　　夏，公至自晋。 　　秋，晋栾盈出奔楚。 　　九月庚戌朔，日有食之。 　　冬十月庚辰朔，日有食之。 　　曹伯来朝。 　　公会晋侯、齐侯、宋公、卫侯、郑伯、曹伯、莒子、邾娄子于商任。 　　十有一月庚子，孔子生。 ◇襄公二十二年　　春王正月，公至自会。 　　夏四月。 　　秋七月辛酉，叔老卒。 　　冬，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于沙随。公至自会。 　　楚杀其大夫公子追舒。 ◇襄公二十三年　　春王二月癸酉朔，日有食之。 　　三月己巳，杞伯丐卒。 　　夏，邾娄鼻我来奔。邾娄鼻我者何？邾娄大夫也。邾娄无大夫，此何以书？以近书也。 　　葬杞孝公。 　　陈杀其大夫庆虎及庆寅。 　　陈侯之弟光自楚归于陈。 　　晋栾盈复入于晋，入于曲沃。曲沃者何？晋之邑也。其言入于晋，入于曲沃何？栾盈将入晋，晋人不纳，由乎曲沃而入也。 　　秋，齐侯伐卫，遂伐晋。八月，叔孙豹帅师救晋，次于雍渝，曷为先言救而后言次？先通君命也。 　　己卯，仲逊漱卒。 　　冬十月乙亥，臧孙纥出奔邾娄。 　　晋人杀栾盈。曷为不言杀其大夫？非其大夫也。 　　齐侯袭莒。 ◇襄公二十四年　　春，叔孙豹如晋。 　　仲孙羯帅师侵齐。 　　夏，楚子伐吴。 　　秋七月甲子朔，日有食之，既。 　　齐崔杼帅师伐莒。 　　大水。八月癸巳朔，日有食之。 　　公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。 　　冬、楚子、蔡侯、陈侯、许男伐郑。 　　公至自会。 　　陈针宜咎出奔楚。 　　叔孙豹如京师。 　　大饥。 ◇襄公二十五年　　春，齐崔杼帅师伐我北鄙。 　　夏五月乙亥，齐崔杼弑其君光。 　　公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。 　　六月壬子，郑公孙舍之帅师入陈。 　　秋八月己巳，诸侯同盟于重丘。公至自会。 　　卫侯入于陈仪。陈仪者何？卫之邑也。曷为不言入于卫？谖君以弑也。 　　楚屈建帅师灭舒鸠。 　　冬，郑公孙囆帅师伐陈。 　　十有二月，吴子谒伐楚，门于巢卒。门于巢卒者何？入门乎巢而卒也。入门乎巢而卒者何？入巢之门而卒也。吴子谒何以名？伤而反，未至乎舍而卒也。 ◇襄公二十六年　　春王二月辛卯，卫宁喜弑其君剽。 　　卫孙林父入于戚以叛。 　　甲午，卫侯衎复归于卫。此谖君以弑也。其言复归何？恶剽也。曷为晋剽？剽之立于是未有说也。然则曷为不言剽之立？不言剽之立者，以恶卫侯也。 　　夏，晋侯使荀吴来聘。 　　公会晋人、郑良霄、宋人、曹人于澶渊。 　　秋，宋公杀其世子痤。 　　晋人执卫宁喜。此执有罪，何以不得为伯讨？不以其罪执之也。 　　八月壬午，许男宁卒于楚。 　　冬，楚子、蔡侯、陈侯伐郑。 　　葬许灵公。 ◇襄公二十七年　　春，齐侯使庆封来聘。 　　夏，叔孙豹会晋赵武、楚屈建、蔡公孙归生、卫石恶、陈孔瑗、郑良霄、许人、曹人于宋。 　　卫杀其大夫宁喜，卫侯之弟鱄出奔晋。卫杀大夫宁喜，则卫侯之弟鱄曷为出奔晋？为杀宁喜出奔也。曷为为杀宁喜出奔？卫宁殖与孙林父逐卫侯而立公孙剽，宁殖病将死，谓喜曰：「黜公者，非吾意也，孙氏为之。我即死，女能固纳公乎？」喜曰：「诺。」宁殖死，喜立为大夫。使人谓献公曰：「黜公者，非宁氏也，孙氏为之。吾欲纳公何如？」献公曰：「子苟纳我，吾请与子盟。」喜曰：「无所用盟，请使公子鱄约之。」献公谓公子鱄曰：「宁氏将纳我，吾欲与之盟。其言曰：『无所用盟，请使公子鱄约之』。子固为我与之约矣。」公子鱄辞曰：「夫负羁絷，执铁鍎从君东西南北，则是臣仆庶孽之事也。若夫约言为信，则非臣仆庶孽之所敢与也。」献公怒曰：「黜我者，非宁氏与，孙氏凡在尔。」公子鱄不得已而与之约。已约，归至杀宁喜。公子鱄挈其妻子而去之，将济于河，携其妻子而与之盟，曰：「苟有履卫地食卫粟者，昧雉彼视。」 　　秋七月辛巳，豹及诸侯之大夫盟于宋。曷为再言豹？殆诸侯也。曷为殆诸侯？为卫石恶在是也，曰恶人之徒在是矣。 　　冬十有二月乙亥朔，日有食之。 ◇襄公二十八年　　春，无冰。 　　夏，卫石恶出奔晋。 　　邾娄子来朝。 　　秋八月，大雩。仲孙羯如晋。 　　冬，齐庆封来奔。 　　十有一月，公如楚。 　　十有二月甲寅，天王崩。 　　乙未，楚子昭卒。 ◇襄公二十九年　　春王正月，公在楚。何言乎公在楚？正月以存君也。 　　夏五月，公至自楚。 　　庚午，卫侯衎卒。 　　阍弑吴子余祭。阍者何？门人也，刑人也。刑人则曷为谓之阍？刑人非其人也。君子不近刑人，近刑人则轻死之道也。 　　仲孙羯会晋荀盈、齐高止、宋华定、卫世叔齐、郑公孙段、曹人、莒人、邾娄人、滕人、薛人、小邾娄人城杞。 　　晋侯使士鞅来聘。 　　杞子来盟。 　　吴子使札来聘。吴无君无大夫，此何以有君有大夫？贤季子也。何贤乎季子？让国也。其让国奈何？谒也、余祭也、夷昧也与季子同母者四，季子弱而才，兄弟皆爱之，同欲立之以为君，谒曰：「今若是迮而与季子国，季子犹不受也，请无与子而与弟，弟兄迭为君，而致国乎季子。」皆曰：「诺。」故诸为君者，皆轻死为勇，饮食必祝，曰：「天苟有吴国，尚速有悔于予身。」故谒也死，余祭也立。余祭也死，夷昧也立。夷昧也死，则国宜之季子者也。季子使而亡焉。僚者，长庶也即之，季子使而反至而君之尔。阖庐曰：「先君之所以不与子国而与弟者，凡为季子故也。将从先君之命与，则国宜之季子者也；如不从先君之命与，则我宜立者也，僚恶得为君乎？」于是使专诸刺僚，而致国乎季子。季子不受曰：「尔弑吾君，吾受尔国，是吾与尔为篡也。尔杀吾兄，吾又杀尔，是父子兄弟相杀终身无已也。」去之延陵，终身不入吴国。故君子以其不受为义，以其不杀为仁。贤季子则吴何以有君有大夫？以季子为臣，则宜有君者也。札者何？吴季子之名也。《春秋》贤者不名，此何以名？许夷狄者不壹而足也。季子者所贤也，曷为不足乎季子？许人臣者必使臣，许人子者必使子也。 　　秋九月，葬卫献公。 　　齐高止出奔北燕。 　　冬，仲孙羯如晋。 ◇襄公三十年　　春王正月，楚子使薳颇来聘。 　　夏四月，蔡世子般弑其君固。 　　五月甲午，宋灾，伯姬卒。 　　天王杀其弟年夫。 　　王子瑕奔晋。 　　秋七月，叔弓如宋，葬宋共姬。外夫人不书葬，此何以书？隐之也。何隐尔？宋灾，伯姬卒焉。其称谥何？贤也。何贤尔？宋灾，伯姬存焉，有司复曰：「火至矣，请出。」伯姬曰：「不可。吾闻之也，妇人夜出，不见傅母下堂。傅至矣，母未至也。」逮乎火而死。 　　郑良霄出奔许，自许入于郑，郑人杀良霄。 　　冬十月，葬蔡景公。贼未讨何以书葬？君子辞也。 　　晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人会于澶渊，宋灾故。宋灾故者何？诸侯会于澶渊，凡为宋灾故也。会未有言其所为者，此言所为何？录伯姬也。诸侯相聚，而更宋之所丧，曰死者不可复生，尔财复矣。此大事也。曷为使微者？卿也。卿则其称人何？贬。曷为贬？卿不得忧诸侯也。 ◇襄公三十一年　　春王正月。 　　夏六月辛巳，公薨于楚宫。 　　秋九月癸巳，子野卒。 　　己亥，仲孙羯卒。 　　冬十月，滕子来会葬。 　　癸酉，葬我君襄公。 　　十有一月，莒人杀其君密州。
           
        
        
        