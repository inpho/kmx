释天第八
　　◎　四时

　　穹苍，苍天也。
　　春为苍天，夏为昊天，秋为旻天，冬为上天。

　　◎　祥　　春为青阳，夏为朱明，秋为白藏，冬为玄英。四气和谓之玉烛。
　　春为发生，夏为长嬴，秋为收成，冬为安宁。四时和为通正，谓之景风。
　　甘雨时降，万物以嘉，谓之醴泉。

　　◎　灾

　　谷不熟为饥，蔬不熟为馑，果不熟为荒，仍饥为荐。　　◎　岁阳

　　太岁在甲曰阏逢，在乙曰旃蒙，在丙曰柔兆，在丁曰强圉，在戊曰着雍，在己曰屠维，在庚曰上章，在辛曰重光，在壬曰玄黓，在癸曰昭阳。
　　太岁在寅曰摄提格，在卯曰单阏，在辰曰执徐，在巳曰大荒落，在午曰敦牂，在未曰协洽，在申曰涒滩，在酉曰作噩，在戌曰阉茂，在亥曰大渊献，在子曰困敦，在丑曰赤奋若。

　　◎　岁名

　　载，岁也。夏曰岁，商曰祀，周曰年，唐虞曰载。

　　◎　月阳　　月在甲曰毕，在乙曰橘，在丙曰修，在丁曰圉，在戊曰厉，在己曰则，在庚曰窒，在辛曰塞，在壬曰终，在癸曰极。

　　◎　月名

　　正月为陬，二月为如，三月为寎，四月为余，五月为皋，六月为且，七月为相，八月为壮，九月为玄，十月为阳，十一月为辜，十二月为涂。

　　◎　风雨

　　南风谓之凯风，东风谓之谷风，北风谓之凉风，西风谓之泰风。
　　焚轮谓之颓，扶摇谓之猋，风与火为庉，回风为飘。
　　日出而风为暴。风而雨土为霾。阴而风为曀。
　　天气下，地不应曰雺，地气发，天不应曰雾。雾谓之晦。
　　螮蝀谓之雩，螮蝀，虹也。蜺为挈贰。
　　弇日为蔽云。
　　疾雷为霆霓。
　　雨740){this.width=740;}'>为霄雪。
　　暴雨谓之涷，小雨谓之霡霂，久雨谓之淫，淫谓之霖，济谓之霁。

　　◎　星名

　　寿星，角、亢也。天根，氐也。
　　天驷，房也。大辰，房、心、尾也。大火谓之大辰。
　　析木谓之津，箕斗之间，汉津也。
　　星纪，斗、牵牛也。
　　玄枵，虚也。颛顼之虚，虚也。
　　北陆，虚也。营室谓之定。
　　娵觜之口，营室、东壁也。
　　降娄，奎、娄也。
　　大梁，昴也。
　　西陆，昴也。
　　浊谓之毕。
　　咮谓之柳。柳，鹑火也。
　　北极谓之北辰。
　　何鼓谓之牵牛。
　　明星谓之启明。
　　彗星为欃枪。
　　奔星为彴约。

　　◎　祭名

　　春祭曰祠，夏祭曰礿，秋祭曰尝，冬祭曰烝。
　　祭天曰燔柴，祭地曰瘗薶。祭山曰庪县，祭川曰浮沈，祭星曰布，祭风曰磔。
　　『是禷是禡』，师祭也。
　　『既伯既祷』，马祭也。
　　禘，大祭也。
　　绎，又祭也。周曰绎，商曰肜，夏曰复胙。　　◎　讲武

　　春猎为蒐，夏猎为苗，秋猎为狝，冬猎为狩。
　　宵田为獠，火田为狩。
　　乃立冢土，戎丑攸行。起大事，动大众，必先有事乎社而后出，谓之宜。
　　振旅阗阗，出为治兵，尚威武也。入为振旅，反尊卑也。

　　◎　旌旂

　　素锦绸杠，纁帛縿，素升龙于縿，练旒九，饰以组，维以缕。
　　缁广充幅，长寻曰旐，继旐曰旆，注旄首曰旌，有铃曰旂，错革鸟曰旟，因章曰旃。
