中论卷之上
　　治学第一昔之君子成德立行身没而名不朽其故何哉学也学也者所以疏神达思怡情理性圣人之上务也民之初载其蒙未知譬如宝在于玄室有所求而不见白日照焉则群物斯辩矣学者心之白日也故先王立教官掌教国子教以六德曰智仁圣义中和教以六行曰孝友睦姻任恤教以六艺曰礼乐射御书数三教备而人道毕矣学犹
