杂事第一
　　昔者，舜自耕稼陶渔而躬孝友，父瞽顽，母嚚，及弟象傲，皆下愚不移。舜尽孝道，以供养瞽。瞽与象，为浚井涂廪之谋，欲以杀舜，舜孝益笃。出田则号泣，年五十犹婴儿慕，可谓至孝矣。　　故耕于历山，历山之耕者让畔；陶于河滨，河滨之陶者，器不苦窳；渔于雷泽，雷泽之渔者分均。及立为天子，天下化之，蛮夷率服。北发渠搜，南抚交址，莫不慕义，麟凤在郊。故孔子曰：“孝弟之至，通于神明，光于四座。”舜之谓也。

　　孔子在州里，笃行孝道，居于阙党，阙党之子弟畋渔，分有亲者多，孝以化之也。是以七十二子，自远方至，服从其德。鲁有沈犹氏者，旦饮羊饱之，以欺市人。公慎氏有妻而淫，慎溃氏奢侈骄佚，鲁市之鬻牛马者善豫贾。孔子将为鲁司寇，沈犹氏不敢朝饮其羊，公慎氏出其妻，慎溃氏踰境而徙，鲁之鬻马牛不豫贾，布正以待之也。既为司寇，季孟堕郈费之城，齐人归所侵鲁之地，由积正之所致也。故曰：“其身正，不令而行。”

　　孙叔敖为婴儿之时，出游，见两头蛇，杀而埋之。归而泣，其母问其故，叔敖对曰：“吾闻见两头之蛇者死，向者吾见之，恐去母而死也。”其母曰：“蛇今安在？”曰：“恐他人又见，杀而埋之矣。”其母曰：“吾闻有阴德者，天报之以福，汝不死也。”及长，为楚令尹，未治，而国人信其仁也。　　禹之兴也，以涂山；桀之亡也，以末喜。汤之兴也，以有莘；纣之亡也，以妲己。文武之兴也，以任姒；幽王之亡也，以褒姒。是以诗正关睢，而春秋褒伯姬也。

　　樊姬，楚国之夫人也，楚庄王罢朝而晏，问其故？庄王曰：“今日与贤相语，不知日之晏也。”樊姬曰：“贤相为谁？”王曰：“为虞丘子。”樊姬掩口而笑。王问其故。曰：“妾幸得执巾栉以侍王，非不欲专贵擅爱也，以为伤王之义，故能进与妾同位者数人矣。今虞丘子为相十数年，未尝进一贤，知而不进，是不忠也；不知，是不智也。不忠不智，安得为贤？”明日朝，王以樊姬之言告虞子，虞丘子稽首曰：“如樊姬之言。”于是辞位，而进孙叔敖相楚，国富兵强，庄王卒以霸，樊姬与有力焉。

　　卫灵公之时，蘧伯玉贤而不用，弥子瑕不肖而任事。卫大夫史患之，数以谏灵公而不听。史病且死，谓其子曰：“我即死，治丧于北堂。吾不能进蘧伯玉而退弥子瑕，是不能正君也，生不能正君者，死不当成礼，置尸于北堂，于我足矣。”　　史死，灵公往吊，见丧在北堂，问其故？其子以父言对灵公。灵公蹴然易容，寤然失位曰：“夫子生则欲进贤而退不肖，死且不懈，又以尸谏，可谓忠而不衰矣。”于是乃召蘧伯玉，而进之以为卿，退弥子瑕。徙丧正堂，成礼而后返，卫国以治。

　　晋大夫祁奚老，晋君问曰：“庸可使嗣？”祁奚对曰：“解狐可。”君曰：“非子之雠耶？”对曰：“君问可，非问雠也。”晋遂举解狐。后又问：“庸可以为国尉？”祁奚对曰：“午可也。”君曰：“非子之子耶？”对曰：“君问可，非问子也。”君子谓祁奚能举善矣，称其雠不为谄，立其子不为比。书曰：“不偏不党，王道荡荡。”祁奚之谓也。外举不避仇雠，内举不回亲戚，可谓至公矣。唯善，故能举其类。诗曰：“唯其有之，是以似之。”祁奚有焉。

　　楚共王有疾，召令尹曰：“常侍莞苏与我处，常忠我以道，正我以义，吾与处不安也，不见不思也。虽然，吾有得也，其功不细，必厚爵之。申侯伯与处，常纵恣吾，吾所乐者，劝吾为之；吾所好者，先吾服之。吾与处欢乐之，不见戚戚。虽然，吾终无得也，其过不细，必前遣之。”令尹曰：“诺。”

　　明日，王薨。令尹即拜莞苏为上卿，而逐申侯伯出之境。曾子曰：“鸟之将死，其鸣也哀；人之将死，其言也善。”言反其本性，共王之谓也。孔子曰：“朝闻道，夕死可矣。”于以开后嗣，觉来世，犹愈没世不寤者也。

　　昔者，魏武侯谋事而当，群臣莫能逮，朝退而有喜色。吴起进曰：“今者有以楚庄王之语闻者乎？”武侯曰：“未也，庄王之语奈何？”吴起曰：“楚庄王谋事而当，群臣莫能逮，朝退而有忧色。申公巫臣进曰：‘君朝有忧色，何也？’楚王曰：‘吾闻之，诸侯自择师者王，自择友者霸，足己而群臣莫之若者亡。今以不谷之不肖而议于朝，且群臣莫能逮，吾国其几于亡矣，是以有忧色也。’庄王之所以忧，而君独有喜色，何也？”武侯逡巡而谢曰：“天使夫子振寡人之过也，天使夫子振寡人之过也。”

　　卫国逐献公，晋悼公谓师旷曰：“卫人出其君，不亦甚乎？”对曰：“或者，其君实甚也。夫天生民而立之君，使司牧之，无使失性。良君将赏善而除民患，爱民如子，盖之如天，容之若地。民奉其君，爱之如父母，仰之如日月，敬之如神明，畏之若雷霆。夫君，神之主也。而民之望也，天之爱民甚矣，岂使一人肆于民上，以纵其淫而弃天地之性乎？必不然矣。若困民之性，乏神之祀，百姓绝望，社稷无主，将焉用之？不去为何？”公曰：“善。”

　　赵简子上羊肠之坂，群臣皆偏袒推车，而虎会独担戟行歌，不推车。简子曰：“寡人上坂，群臣皆推车，会独担戟行歌不推车，是会为人臣侮其主，为人臣侮其主，其罪何若？”虎会曰：“为人臣而侮其主者，死而又死。”简子曰“何谓死而又死？”虎会曰：“身死，妻子又死，若是谓死而又死，君既已闻为人臣而侮其主之罪矣，君亦闻为人君而侮其臣者乎？”简子曰：“为人君而侮其臣者何若？”虎会对曰：“为人君而侮其臣者，智者不为谋，辩者不为使，勇者不为斗。智者不为谋，则社稷危；辩者不为使，则使不通；勇者不为斗，则边境侵。”简子曰：“善。”乃罢群臣不推车，为士大夫置酒，与群臣饮，以虎会为上客。

　　昔者，周舍事赵简子，立赵简子之门，三日三夜。简子使人出问之曰：“夫子将何以令我？”周舍曰：“愿为谔谔之臣，墨笔操牍，随君之后，司君之过而书之，日有记也，月有效也，岁有得也。”简子悦之，与处，居无几何而周舍死，简子厚葬之。三年之后，与大夫饮，酒酣，简子泣，诸大夫起而出曰：“臣有死罪而不自知也。”简子曰：“大夫反无罪。昔者，吾友周舍有言曰：‘百羊之皮，不如一狐之腋。’众人之唯唯，不如周舍之谔谔。昔纣昏昏而亡，武王谔谔而昌。自周舍之死后，吾未尝闻吾过也，故人君不闻其非，及闻而不改者亡，吾国其几于亡矣，是以泣也。”

　　魏文侯与士大夫坐，问曰：“寡人何如君也？”群臣皆曰：“君仁君也。”次至翟黄曰：“君非仁君也。”曰：“子何以言之？”对曰：“君伐中山，不以封君之弟，而以封君之长子。臣以此知君之非仁君。”文侯大怒，而逐翟黄，黄起而出。次至任座，文侯问曰：“寡人何如君也？”任座对曰：“君仁君也。”曰：“子何以言之？”对曰：“臣闻之，其君仁，其臣直。向翟黄之言直，臣是以知君仁君也。”文侯曰：“善。”复召翟黄，拜为上卿。

　　中行寅将亡，乃召其太祝，而欲加罪焉。曰：“子为我祝，牺牲不肥泽耶？且斋戒不敬耶？使吾国亡，何哉？”祝简对曰：“昔者吾先君中行穆子皮车十乘，不忧其薄也，忧德义之不足也。今主君有革车百乘，不忧德义之薄也，唯患车之不足也。夫舟车饰则赋歛厚，赋歛厚则民怨诅矣。且君以为祝有益于国乎？则诅亦将为亡矣，一人祝之，一国诅之，一祝不胜万诅，国亡不亦宜乎？”中行子乃惭。

　　秦欲伐楚，使使者往观楚之宝器，楚王闻之，召令尹子西而问焉：“秦欲观楚之宝器，吾和氏之璧，随侯之珠，可以示诸？”令尹子西对曰：“臣不知也。”召昭奚恤问焉，昭奚恤对曰：“此欲观吾国之得失而图之，国之宝器，在于贤臣，夫珠宝玩好之物，非国所宝之重者。”王遂使昭奚恤应之。

　　昭奚恤发精兵三百人，陈于西门之内。为东面之坛一，为南面之坛四，为西面之坛一。秦使者至，昭奚恤曰：“君客也，请就上位东面。”令尹子西南面，太宗子敖次之，叶公子高次之，司马子反次之，昭奚恤自居西面之坛，称曰：“客欲观楚国之宝器，楚国之所宝者贤臣也。理百姓，实仓廪，使民各得其所，令尹子西在此。秦圭璧，使诸侯，解忿悁之难，交两国之欢，使无兵革之忧，太宗子敖在此。守封疆，谨境界，不侵邻国，邻国亦不见侵，叶公子高在此。理师旅，整兵戎，以当强敌，提枹鼓，以动百万之师，所使皆趋汤火，蹈白刃，出万死，不顾一生之难，司马子反在此。若怀霸王之余议，摄治乱之遗风，昭奚恤在此，唯大国之所观。”秦使者惧然无以对，昭奚恤遂揖而去。秦使者反，言于秦君曰：“楚多贤臣，未可谋也。”遂不伐。诗云：“济济多士，文王以宁。”斯之谓也。

　　晋平公欲伐齐，使范昭往观焉。景公赐之酒，酣，范昭曰：“愿诣君之樽酌。”公曰：“酌寡人之樽，进之于客。”范昭已饮，晏子曰：“彻樽更之，樽觯具矣。”范昭佯醉，不悦而起舞，请太师曰：“能为我调成周之乐乎？吾为子舞之。”太师曰：“冥臣不习。”范昭趋而出。

　　景公谓晏子曰：“晋大国也，使人来，将观吾政也。今子怒大国之使者，将奈何？”晏子曰：“夫范昭之为人，非陋而不识礼也，且欲试吾君臣，故绝之也。”景公谓太师曰：“子何不为客调成周之乐乎？”太师对曰：“夫成周之乐，天子之乐也，若调之，必人主舞之。今范昭人臣也，而欲舞天子之乐，臣故不为也。”范昭归以告平公曰：“齐未可伐也。臣欲试其君，而晏子识之；臣欲犯其礼，而太师知之。”仲尼闻之曰：“夫不出于樽俎之间，而知千里之外。”其晏子之谓也。可谓折冲矣，而太师其与焉。　　晋平公畜西河，中流而叹曰：“嗟乎！安得贤士与共此乐乎？”船人固桑进对曰：“君言过矣。夫剑产于越，珠产于江汉，玉产于昆山，此三宝者，皆无足而至，今君苟好士，则贤士至矣。”平公曰：“固桑，来。吾门下食客三千余人，朝食不足，暮收市租；暮食不足，朝收市租，吾尚可谓不好士乎？”固桑对曰：“今夫槛鹄高飞冲天，然其所恃者六翮耳。夫腹下之毳，背上之毛，增去一把，飞不为高下。不知君之食客，六翮耶？将腹背之毳也？”平公默默而不应焉。

　　楚威王问于宋玉曰：“先生其有遗行耶？何士民众庶不誉之甚也？”宋玉对曰：“唯，然有之，愿大王宽其罪，使得毕其辞。客有歌于郢中者，其始曰下里巴人，国中属而和者数千人，其为阳陵采薇，国中属而和者数百人；其为阳春白雪，国中属而和者，数十人而已也；引商刻角，杂以流征，国中属而和者，不过数人。是其曲弥高者，其和弥寡。故鸟有凤而鱼有鲸，凤鸟上击于九千里，绝畜云，负苍天，翱翔乎窈冥之上，夫粪田之鴳，岂能与之断天地之高哉！鲸鱼朝发昆仑之墟，暴鬐于碣石，暮宿于孟诸，夫尺泽之鲵，岂能与之量江海之大哉？故非独鸟有凤而鱼有鲸也，士亦有之。夫圣人之瑰意奇行，超然独处；世俗之民，又安知臣之所为哉！”

　　晋平公闲居，师旷侍坐。平公曰：“子生无目眹，甚矣！子之墨墨也。”师旷对曰：“天下有五墨墨，而臣不得与一焉。”平公曰：“何谓也？”师旷曰：“群臣行赂，以釆名誉，百姓侵冤，无所告诉，而君不悟，此一墨墨也。忠臣不用，用臣不忠，下才处高，不肖临贤，而君不悟，此二墨墨也。奸臣欺轴，空虚府库，以其少才，覆塞其恶，贤人逐，奸邪贵，而君不悟，此三墨墨也。国贫民罢，上下不和，而好财用兵，嗜欲无厌，谄谀之人，容容在旁，而君不悟，此四墨墨也。至道不明，法令不行，吏民不正，百姓不安，而君不悟，此五墨墨也。国有五墨墨而不危者，未之有也。臣之墨墨，小墨墨耳！何害乎国家哉！”

　　赵文子问于叔向曰：“晋六将军，庸先亡乎？”对曰：“其中行氏乎！”文子曰：“何故先亡？”对曰：“中行氏之为政也，以苛为察，以欺为明，以刻为忠，以计多为善，以聚歛为良。譬之其犹革者也，大则大矣，裂之道也，当先亡。”　　楚庄王既讨陈灵公之贼，杀夏征舒，得夏姬而悦之。将近之，申公巫臣谏曰：“此女乱陈国，败其群臣，嬖女不可近也。”庄王从之。令尹又欲取，申公巫臣谏，令尹从之。后襄尹取之，至恭王与晋战于鄢陵，楚兵败，襄尹死，其尸不反，数求晋，不与。夏姬请如晋求尸，楚方遣之，申公巫臣将使齐，私说夏姬与谋。及夏姬行，而申公巫臣废使命，随夏姬之晋。令尹将徙其族，言于王曰：“申公巫臣谏先王以无近夏姬，今身废使命，与夏姬逃之晋，是欺先王也，请徙其族。”王曰：“申公巫臣为先王谋则忠，自为谋则不忠，是厚于先王而自薄也，何罪于先王？”遂不徙。
