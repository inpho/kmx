善谋下第十
　　沛公与项籍，俱受令于楚怀王。曰：“先入咸阳者王之。”沛公将从武关入，至南阳守战，南阳守齮保宛城，坚守不下，沛公引兵围宛三匝，南阳守欲自杀，其舍人陈恢止之曰：“死未晚也。”于是恢乃踰城见沛公曰：“臣闻足下约先入咸阳者王之，今足下留兵尽日围宛，宛，大郡之都也，连城数十，人民众，蓄积多，其吏民自以为降而死，故皆坚守乘城，足下攻之，死伤者必多，死者未收，伤者未瘳，足下旷日则事留，引兵而去宛，完缮弊甲，砥砺调兵，而随足下之后，足下前则失咸阳之约，后有强宛之患，窃为足下危之。为足下计者，莫如约宛守降封之，因使止守，引其甲卒，与之西击，诸城未下者，闻声争开门而待，足下通行无所累。”沛公曰：“善。”乃以宛守为殷侯，封陈恢千户，引兵西，无不下者，遂先入咸阳，陈恢之谋也。　　汉王既用滕公、萧何之言，擢拜韩信为上将军，引信上坐，王问曰：“丞相数言将军，将军何以教寡人计策？”信谢，因问王曰：“今东向争权天下，岂非项王耶？曰然，大王自断勇仁悍强，庸与项王？”汉王默然良久，曰：“不如也！”信再拜贺曰：“唯信亦以为大王不如也。然臣尝事楚，请言项王为人。项王喑恶叱咤，千人皆废，然不能任属贤将，此匹夫之勇耳。项王见人恭谨，言语呴呴，人疾病，涕泣分食饮，至使人有功当封爵，印刓绶弊，忍不能与，此所谓妇人之仁。项王虽霸天下而臣诸侯，不居关中，都彭城，又背义帝约，而以亲爱王，诸侯不平。诸侯之见项王颉逐义帝江南，亦皆归逐其主自王善地。项王所过，无不残灭多怨，百姓不附，特劫于威强服耳。名虽为霸王，实失民心，故曰其强易弱。今大王诚反其道，任天下武勇，何不诛？以天下城邑封功臣，何不服？以义兵从思东归之士，何不散？且三秦王为秦将，将秦子弟数岁，所杀亡不可胜计，又欺其众降诸侯至新安，项王轴坑秦降卒二十余万人，唯独邯、欣、翳脱，秦父兄怨此三人，痛入骨髓。今楚强以威王此三人，秦民莫爱，大王之入武关，秋毫无所害，除秦苛法，与秦民约，法三章，且秦民无不欲得大王王秦者，于诸侯约，大王当王关中，民户知之，大王失职之蜀，民无不恨者，今大王举而东，三秦可传檄而定也。”于是汉王喜，自以为得信晚，遂听信计，部署诸将所击。八月，汉王东出，秦民归汉，汉王遂诛三秦，定其地，收诸侯兵讨项王，定帝业，韩信之谋也。　　赵地乱，武臣、张耳、陈余定赵地，立武臣为赵王，张耳为相，陈余为将军。赵王间出，为燕军所得，燕囚之，欲与三分其地，乃归王，使者至，燕辄杀之，以固求地。张耳、陈余患之，有厮养卒谢其舍中人曰：“吾为公说燕，与赵王载归。”舍中人皆笑之曰：“使者往十辈死，若何以能得王？”厮养卒曰：“非若所知。”乃洗沐往见张耳、陈余，遣行见燕王，燕王问之，对曰：“贱人希见长者，愿请一卮酒。”已饮，又问之。复曰：“贱人希见长者，愿复请一卮酒。”与之酒。卒曰：“王知臣何欲？”燕王曰：“欲得而王耳。”卒曰：“君知张耳、陈余何人也？”燕王曰：“贤人也。”曰：“君知其意何欲？”曰：“欲得其王耳。”赵卒笑曰：“君未知两人所欲也。夫武臣、张耳、陈余杖马策，下赵数十城，此亦各欲南面而王，岂为卿相哉？夫臣与主，岂可同日道哉？顾其势始定，未敢三分而王。且以少长先立武臣为王，以持赵心，今赵地已服，此两人亦欲分赵而王，时未可耳。今君囚赵王，此两人名为求赵王，实欲燕杀之，此两人分赵自立。夫以一赵尚易燕，况两贤王左提右挈，执直义而以责不直之弱，燕灭无日矣。”燕王以为然，乃遣赵王，养卒为御而归，遂得反国，复立为王，赵卒之谋也。

　　郦食其号郦生，说汉王曰：“臣闻之，知天之天者，王事可成；不知天之天者，王事不可成。王者以民为天，而民以食为天。夫敖仓，天下转输久矣，臣闻其下乃有藏粟甚多。楚人拔荥阳，不坚守敖仓，乃引而东，令谪过卒分守成皋，此乃天所以资汉。方今楚易取而汉反却，自夺其便，臣窃以为过矣。且两雄不俱立，楚、汉久相持不决，百姓骚动，海内摇荡，农夫释耒，工女下机，天下之心，未有所定也。愿陛下急复进兵收取荥阳，据廒仓之粟，塞成皋之险，杜太行之路，距蜚狐之口，守白马之津，以示诸侯形制之势，则天下知所归矣。”汉王曰：“善。”乃从其计划，复守廒仓，卒粮食不尽，以擒项氏。其后吴、楚反，将军窦婴，周亚夫复据廒仓，塞成皋如前，以破吴、楚。皆郦生之谋也。

　　郦生说汉王曰：“方今燕、赵已复，唯齐未下，今田横据千里之齐，田闲据二十万之军于历城，诸田宗强，负海岱阻河齐，南近楚，民多变轴，陛下虽遣数十万师，未可以岁月下也。臣请奉明诏说齐王，令称东藩。”于是使郦生食其说齐王，曰：“王知天下之所归乎？”王曰：“不知也。”曰：“王知天下之所归，则齐国可得而有也，若不知天下之所归，则齐国未可保也。”齐王曰：“天下何所归？”曰：“归汉。”王曰：“先生何以言之？”曰：“汉王与项王，戮力西面击秦，约先入咸阳者王之。汉王先入咸阳，项王倍约不与而王汉中；项王颉杀义帝，汉王起蜀汉之兵击三秦，出关而责义帝之处，收天下之兵，立诸侯之后。降城即以侯其将，得赐即以予其士，与天下同其利，豪杰贤人，皆乐为其用。诸侯之兵，四面而至，蜀汉之粟，方船而下。项王有倍约之名，杀义帝之实，于人之功无所记，于人之过无所忘；战胜而不得其赏，拔城而不得其封；非项氏莫得用事；为人刻印，刓而不能授；攻城得赂，积财而不能赏，天下畔之，贤才怨之，而莫为之用。故天下之事，归于汉王，可坐而策也。夫汉王发蜀汉，定三秦，涉西河之外，乘上党之兵，下井陉，诛成安，破北魏，举三十二城，比送尤之兵，非人之力也。今已据敖仓之粟，塞成皋之险，守白马之津；杜太行之坂，距蜚狐之口，天下后服者先亡矣。王疾下汉王，齐国社稷，可得而保也；不下汉王，危亡可立而待也。”田横以为然，即听郦生，罢历下兵战守之备，与郦生日纵酒。此郦生之谋也。及齐人蒯通说韩信曰：“足下受诏击齐，何故止将三军之众，不如一竖儒之功？可因齐无备击之。”韩信从之，郦生为田横所害，后信通亦不得其所，由不仁也。　　汉三年，项羽急围汉王荥阳，汉王悲忧，与郦生谋挠楚权。郦生曰：“昔汤伐桀，封其后于杞。武王伐纣，封其后于宋。今秦无德弃义，侵伐诸侯社稷，灭六国之后，使无立锥之地。陛下诚复立六国后，毕授印已，此君臣百姓，必戴陛下德，莫不向风慕义，愿为臣妾。德义已行，陛下南向称霸，楚必歛衽而朝。”汉王曰：“善。趣刻印，先生因行佩之矣。”郦生未行，张良从外求谒，汉王方食，曰：“子房前，客有为我计挠楚权者。”具以食其言告之。曰：“其于子房意如何？”良曰：“谁为陛下画此计者？陛下事去矣。”汉王曰：“何哉？”对曰：“臣请借前箸而筹之。”曰：“昔汤伐桀，而封其后于杞者，斯能制桀之死命也。陛下能制项籍之死命乎？”曰：“未能也。”“其不可一也。武王伐纣而封其后于宋者，斯能得纣之头也。今陛下能得项籍之头乎？”曰：“未能也。”“其不可二矣。武王入殷，表商容之闾，轼箕子之门，封比干之墓。今陛下能封圣人之墓，表贤人之闾，轼智者之门乎？”曰：“未能也。”“其不可三矣。发鉅桥之粟，散鹿台之钱，以赐贫羸。今陛下能散府库以赐贫羸乎？”曰：“未能也。”“其不可四矣。殷事已毕，偃革为轩，倒载干戈，以示天下不复用兵。今陛下能偃革，倒载干戈乎？”曰：“未能也。”“其不可五也。休马于华山之阳，以示无所用。今陛下能休马无所用乎？”曰：“未能也。”“其不可六也。休牛于桃林之阴，以示不复输粮。今陛下能休牛不复输粮乎？”曰：“未能也。”“其不可七矣。且夫天下游士，捐其亲戚，弃坟墓，去故旧，从陛下游者，皆日夜望尺寸之地，今复立韩、魏、燕、赵、齐、楚之后，其王皆复立，游士各归事其主，从其亲戚；反其故旧坟墓，陛下谁与取天下乎？”曰：“未能也。”“其不可八也。且夫楚惟无强，六国复挠而从之，陛下焉得而臣之乎？诚用客之计，陛下之事去矣。”汉王辍食吐哺，骂曰：“竖儒几败乃公事。”令趣销印，止不使，遂幷天下之兵，诛项籍，定海内，张子房之谋也。

　　汉五年，追击项王阳夏南，止军，与淮阴侯韩信，建成侯彭越期会而击楚军，至固陵不会，楚击汉军，大破之。汉王复入壁，深堑而守之，谓张子房曰：“诸侯不约，奈何？”对曰：“楚兵且破，而未有分地，其不至固宜，君王能与共天下，今可立致也；则不能，军未可知也。君王能自陈以东傅海尽与韩信，睢阳以北至谷城尽与彭越，使各自为战，则楚易败也。”汉王乃使使者告韩信、彭越曰：“幷力击楚，楚已破，自陈以东傅海与齐王，睢阳以北至谷城与彭相国。”使者至，韩信、彭越皆喜，报曰：“请今进兵。”韩信乃从齐行，彭越兵自梁至，诸侯来会，遂破楚军于垓下，追项王，诛之于淮津，二君之功，张子房之谋也。　　汉六年，正月，封功臣，张子房未尝有战功，高皇帝曰：“铉筹策帷幄之中，决胜千里之外，子房功也，子房自择齐三万户。”良曰：“始臣起下邳，与上会留，此天以臣授陛下。陛下用臣计，幸而时中，臣愿封留足矣，不敢当齐三万户。”乃封良为留侯。及萧何等其余功臣，皆未封。群臣自疑，恐不得封，咸不自安，有摇动之心。于是高皇帝在雒阳南宫上台，见群臣往往相与坐沙中语。上曰：“此何语？”留侯曰：“陛下不知乎？谋反耳。”上曰：“天下属安，何故而反？”留侯曰：“陛下起布衣，与此属定天下，陛下已为天子，而所封皆萧曹故人，所诛皆平生怨仇。今军吏计功，以天下不足以遍封，此属畏陛下不能尽封，又见疑平生过失及诛，故即聚谋反耳。”上乃忧，曰：“为将奈何？”留侯曰：“上平生所憎，群臣所共知谁最甚者？”上曰：“雍齿与我有故，数窘辱我，欲杀之，为其功多，故不忍。”留侯曰：“今急，先封雍齿，以示群臣。群臣见雍齿得封，即人人自坚矣。”于是上置酒封雍齿为什方侯，而急诏趣丞相御史定功行封，群臣罢酒，皆喜曰：“雍齿且侯，我属无患矣。”还倍畔之心，销邪道之谋，使国家安宁，累世无事无患者，张子房之谋也。

　　高皇帝五年，齐人娄敬戍陇西，过雒阳，脱辂挽，见齐人虞将军曰：“臣愿见上言便宜事。”虞将军欲以鲜衣。娄敬曰：“臣衣帛，衣帛见；衣褐，衣褐见，不敢易。”虞将军入言上，上召见，赐食已而问，敬对曰：“陛下都雒阳，岂欲与周室比隆哉？”上曰：“然。”敬曰：“陛下取天下，与周室异。周之先自后稷，尧封之邰，积德累善十余世，公娇避桀居邠，大王以狄伐去邠，杖马策居岐国，人争归之，及文王为西伯，断虞芮讼，始受命，吕望、伯夷自海滨来归之，武王伐纣，不期而会孟津上八百诸侯，灭殷，成王即位，周公之属傅相，乃营成周雒邑，以为天下中，诸侯四方，纳贡职道里均矣。有德则易以王，无德则易以亡，凡居此者，欲令周务德以致人，不欲恃险阻，令后世骄奢以虐民。及周之衰分为两，天下莫朝，周不能制，非德薄，形势弱也。今陛下起丰击沛，收卒三千人，以之径往卷蜀汉，定三秦，与项羽大战七十，小战四十，使天下民肝脑涂地，父子暴骨中野，不可胜数，哭泣之声未绝，伤夷者未收，而欲比隆成康周公之时，臣窃以为不侔矣。且夫秦地被山带河，四塞以为固，卒然有急，百万之众可具。因秦之固，资甚美膏腴之地，此谓天府。陛下入关而都，山东虽乱，秦故地可全而有也。夫与人斗而不搤其亢，拊其背，未全胜也。”

　　高皇帝疑，问左右大臣，皆山东人，多劝上都雒阳，东有成皋，西有肴渑，倍河海，向伊洛，其固亦足恃，且周数百年，秦二世而亡，不如都周。留侯张子房曰：“雒阳虽有此固，国中小不过数百里，田地狭，四面受敌，此非用武之国。夫关中左肴函，右陇蜀，沃野千里，南有巴蜀之饶，北有故宛之利，阻三面，守一隅，东向制诸侯，诸侯安定，河渭漕挽。天下西给京师；诸侯有变，顺流而下，足以委输，此所谓金城千里，天府之国也。娄敬说是也。”于是高皇帝即日驾，西都关中，由是国家安宁。虽彭越、陈狶、卢绾之谋，九江燕代之兵，及吴楚之难，关东之兵，虽百万之师，犹不能以为害者，由保仁德之惠，守关中之固也。国以永安，娄敬、张子房之谋也。上曰：“本言都秦地者，娄敬也。娄者乃娇也。”赐姓娇氏，拜为郎中，号曰奉春君，后卒为建信侯。

　　留侯张子房，于汉已定，性多疾，即导引不食谷，杜门不出。岁余，上欲废太子，立戚氏夫人子赵王如意，大臣多争，未能得坚决者也。吕后恐，不知所为。人或谓吕后曰：“留侯善画计策，上信用之。”吕后乃使建成侯吕泽劫留侯曰：“君常为上计，今日欲易太子，君安得高河卧？”留侯曰：“始上数在困急之中，幸用臣，今天下安定，以爱幼欲易太子骨肉间。虽臣等百余人，何益？”吕泽强要曰：“为我画计。”留侯曰：“此难以口舌争也，顾上有所不能致者，天下有四人，园公、绮里季、夏黄公、角里先生。此四人者年老矣，皆以上慢侮士，故逃匿山中，义不为汉臣，然上高此四人。公诚能无爱金玉璧帛，令太子为书，卑辞以安车迎之，因使辩士固请宜来，来以为客，时时从入朝，令上见之，上见之即必异问之，问之，上知此四人，亦一助也。”于是吕后令吕泽使人奉太子书，卑辞厚礼迎四人。四人至，舍吕泽所。至十二年，上从破黥布军归，疾益甚，愈欲易太子，留侯陈不听，因疾不视事，太傅叔孙通称说引古，以死争太子，上佯许之，犹欲易之。及燕，置酒；太子侍，四人者从太子，皆年八十有余，鬓眉皓白，衣冠甚伟，上怪而问之曰：“何为者？”四人前对，各言其姓名，上乃惊曰：“吾求公数岁，公避逃我，今公何自从吾儿游乎？”四人皆对曰：“陛下轻士善骂，臣等义不辱，故恐而亡匿，闻太子为人子孝仁、敬爱士，天下莫不延颈，愿为太子死者，故来耳。”上曰：“烦公幸卒调护太子。”四人为寿已毕，起去，上目送之，召戚夫人指示四人者曰：“我欲易之，彼四人辅之，羽翼已成，难动矣。吕氏真而主矣。”戚夫人泣下，上曰：“为我楚舞，吾为若楚歌。”歌曰：“槛鹄高蜚，一举千里，羽翮已就，横绝四海，当可奈何？虽有矰缴，尚安能施？”歌数阕，戚夫人唏嘘流涕，上起去罢酒，竟不易太子者，留侯召四人之谋也。

　　汉十一年，九江黥布反，高皇帝疾，欲使太子往击之，是时园公、绮里季、夏公黄、角里先生，已侍太子，闻太子将击黥布，四人相谓曰：“凡来者将以存太子，太子将兵事，危矣。”乃说建成侯曰：“太子将兵，有功，则位不益；无功，从此受祸矣。且太子所与俱诸将，皆尝与上定天下枭将也，乃使太子将之，此无异使羊将狼也，皆不肯为用尽力，其无功必矣。臣闻母爱者子抱，今戚夫人日夜侍御，赵王常居抱前，上终不使不肖子居爱子上。明乎其代太子位必矣。君何不急谓吕后承间为上泣，言黥布天下勐将，善用兵，诸将皆陛下故等伦，乃令太子将此属，无异使羊将狼，莫为用。且使布闻之，即鼓行而西耳。上虽疾，卧护之，诸将不敢不尽力，虽苦，强为妻子计。载辎车，卧而行。”于是吕泽立夜见吕后，吕后承间为上泣而言，如四人意。上曰：“吾惟竖子，故不足遣，乃公自行耳。”于是上自将东，群臣居守，皆送至霸上。留侯疾，强起至曲邮见上曰：“臣宜从，疾甚，楚人剽疾，愿上无与楚人争锋。”因说上曰：“令太子为将军，监关中诸侯兵。”上谓子房虽疾，强起卧而傅太子，是时叔孙通已为太子太傅，留侯行少傅事。汉遂诛黥布，太子安宁，国家晏然，此四公子之谋也。

　　齐悼王者，孝惠皇帝之兄也。孝惠皇帝二年，悼惠王入朝，孝惠皇与悼惠王燕饮，乃行家人礼，同席。吕太后怒，乃进鸩酒，孝惠皇帝知，欲代饮之，乃止。悼惠王惧不得出城，上车太息，内史参乘怪问其故，悼惠王具以状语内史，内史曰：“王宁亡十城耶？将亡齐国也？”悼惠王曰：“得全身而已，何敢爱城哉！”内史曰：“鲁元公主，太后之女，大王之弟也。大王封国七十余城，而鲁元公主汤沐邑少；大王诚献十城为鲁元公主汤沐邑，内有亲亲之恩，外有顺太后之意，太后必大喜。是亡十城而得六十城也。”悼惠王曰：“善。”至邸上，奏献十城为鲁元公主汤沐邑，太后果大悦受邑，厚赐悼惠王而归之，国遂安，齐内史之谋也。

　　孝武皇帝时，大行王恢数言击匈奴之便，可以除边境之害，欲绝和亲之约，御史大夫韩安国以为兵不可动。孝武皇帝召群臣而问曰：“朕饰子女以配单于，币帛文锦，赂之甚厚，今单于逆命加慢，侵盗无已，边境数惊，朕甚闵之，今欲举兵以攻匈奴，如何？”大行臣恢再拜稽首曰：“善。陛下不言，臣固谒之。臣闻全代之时，北未尝不有强胡之故，内连中国之兵也，然尚得养老长幼，树种以时，仓廪常实，守御之备具，匈奴不敢轻侵也。今以陛下之威，海内为一家，天子同任，遣子弟乘边守塞，转粟挽输，以为之备，而匈奴侵盗不休者，无他，不痛之患也。臣以为击之便。”御史大夫臣安国稽首再拜曰：“不然。臣闻高皇帝尝围于平城，匈奴至而投鞍高于城者数所。平城之危，七日不食，天下叹之。及解围反位，无忿怨之色，虽得天下，而不报平城之怨者，非以力不能也。夫圣人以天下为度者也，不以己之私怒，伤天下之公义，故遣娇敬结为私亲，至今为五世利。孝文皇帝尝一屯天下之精兵于常溪广武，无尺寸之功。天下黔首，约要之民，无不忧者，孝文皇帝悟兵之不可宿也，乃为和亲之约，至今为后世利。臣以为两主之迹，足以为效，臣故曰勿击便。”

　　大行曰：“不然。夫明于形者，分则不过于事；察于动者，用则不失于利；审于静者，恬则免于患。高帝被坚执锐，以除天下之害，蒙矢石，沾风雨，行几十年，伏尸满泽，积首若山，死者什七，存者什三，行者垂泣而倪于兵。夫以天下末力，厌事之民，而蒙匈奴饱佚，其势不便。故结和亲之约者，所以休天下之民。高皇帝明于形而以分事，通于动静之时。盖五帝不相同乐，三王不相袭礼者，非政相反也，各因世之宜也。教与时变，备与敌化，守一而不易，不足以子民。今匈奴纵意日久矣，侵盗无已，系虏人民，戍卒死伤，中国道路，槥车相望，此仁人之所哀也。臣故曰击之便。”御史大夫曰：“不然，臣闻之，利不什不易业，功不百不变常，是故古之人君，谋事必就圣，发政必择语，重作事也。自三代之盛，远方夷狄，不与正朔服色，非威不能制，非强不能服也，以为远方绝域，不牧之民，不足以烦中国也。且匈奴者，轻疾悍前之兵也，畜牧为业，弧弓射猎，逐兽随草，居处无常，难得而制也。至不及图，去不可追；来若风雨，解若收电，今使边郡久废耕织之业，以支匈奴常事，其势不权。臣故曰勿击为便。”

　　大行曰：“不然。夫神蛟济于渊，而凤鸟乘于风，圣人因于时。昔者，秦缪公都雍郊，地方三百里，知时之变，攻取西戎，辟地千里，幷国十二，陇西北地是也。其后蒙恬为秦侵胡，以河为境，累石为城，积木为寨，匈奴不敢饮马北河，置烽燧然后敢牧马。夫匈奴可以力服也，不可以仁畜也。今以中国之大，万倍之资，遣百分之一以攻匈奴，譬如以千石之弩，射溃疽，必不留行矣。则北发月氏，可得而臣也。臣故曰击之便。”御史大夫曰：“不然。臣闻善战者，以饱待饥，安行定舍，以待其劳，整治施德，以待其乱，接兵奋众，深入伐国堕城，故常坐而役敌国，此圣人之兵也。夫冲风之衰也，不能起毛羽；强弩之末力，不能入鲁缟。盛之有衰也，犹朝之必暮也，今卷甲而轻举，深入而长驱，难以为功。夫横行则中绝，从行则迫胁；徐则后利，疾则粮乏，不至千里，人马绝饥，劳以遇敌，正遗人获也。意者有他诡妙，可以擒之，则臣不知，不然未见深入之利也。臣故曰勿击之便。”

　　大行曰：“不然。夫草木之中霜雾，不可以风过；清水明镜，不可以形遯也；通方之人，不可以文乱。今臣言击之者，故非发而深入也，将顺因单于之欲，诱而致之边，吾伏轻卒锐士以待之，险鞍险阻以备之。吾势以成，或当其左，或当其右；或当其前，或当其后，单于可擒，百必全取。臣以为击之便。”于是遂从大行之言。孝武皇帝自将师伏兵于马邑，诱致单于。单于既入塞，道觉之，奔走而去。其后交兵接刃，结怨连祸，相攻击十年，兵凋民劳，百姓空虚，道殣相望，槥车相属，寇盗满山，天下摇动。孝武皇帝后悔之。御史大夫桑弘羊请佃轮台。诏却曰：“当今之务，务在禁苛暴，止擅赋。今乃远西佃，非能以慰民也。朕不忍闻。”封丞相号曰富民侯，遂不复言兵事。国家以宁，继嗣以定，从韩安国之本谋也。

　　孝武皇帝时，中大夫主父偃为策曰：“古者诸侯地不过百里，强弱之形易制也。今诸侯或连城数十，地方千里，缓则骄，易为淫乱；急则阻其强而合从，谋以逆京师，今以法割之，即逆节萌起，前日晁错是也。今诸侯子弟或十数，而适嗣代立，余虽骨肉，无尺地之封，则仁孝之道不宣，顾陛下令诸侯得推恩，分子弟以地侯之，彼人人喜得所愿，上以德施，实封其国，而稍自消弱矣。”于是上从其计，因关马及弩不得出，绝游说之路，重附益诸侯之法，急诖误其君之罪，诸侯王遂以弱，而合从之事绝矣，主父偃之谋也。
