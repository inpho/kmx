杂事第四
　　管仲言齐桓公曰：“夫垦田刱邑，辟田殖谷，尽地之利，则臣不若宁戚，请置以为田官。登降揖让，进退闲习，则臣不若隰朋，请置以为大行。蚤入晏出，犯君颜色，进谏必忠，不重富贵，不避死亡，则臣不若东郭牙，请置以为谏臣。决狱折中，不诬无罪，不杀无辜，则臣不若弦宁，请置以为大理。平原广囿，车不结轨，士不旋踵，鼓之而三军之士，视死若归，则臣不若王子成甫，请署以为大司马。君如欲治国强兵，则此五子者足矣，如欲霸王，则夷吾在此。”夫管仲能知人，桓公能任贤，所以九合诸侯，一匡天下，不用兵车，管仲之功也。诗曰：“济济多士，文王以宁。”桓公其似之矣。

　　有司请事于齐桓公，桓公曰：“以告仲父。”有司又请，桓公曰：“以告仲父。”若是者三。在侧者曰：“一则告仲父，二则告仲父，易哉为君。”桓公曰：“吾未得仲父则难，已得仲父，曷为其不易也。”故王者劳于求人，佚于得贤。舜举众贤在位，垂衣裳，恭己无为，而天下治。汤文用伊、吕，成王用周、邵，而刑措不用，兵偃而不动，用众贤也。桓公用管仲则小也，故至于霸，而不能以王。故孔子曰：“小哉，管仲之器。”盖善其遇桓公，惜其不能以王也。至明主则不然，所用大矣。诗曰：“济济多士，文王以宁。”此之谓也。

　　公季成谓魏文侯曰：“田子方虽贤人，然而非有土之君也，君常与之齐礼，假有贤于子方者；君又何以加之？”文侯曰：“如子方者，非成所得议也。子方，仁人也。仁人也者，国之宝也；智士也者，国之器也；博通士也者，国之尊也，故国有仁人，则群臣不争，国有智士，则无四邻诸侯之患，国有博通之士，则入主尊固，非成之所议也。”公季成自退于郊三日请罪。　　魏文侯弟曰季成，友曰翟黄，文侯欲相之而未能决，以问李克。克对曰：“君若置相，则问乐商与王孙苟端庸贤？”文侯曰：“善。”以王孙苟端为不肖，翟黄进之；乐商为贤，季成进之，故相季成。故知人则哲，进贤受上赏，季成以知贤，故文侯以为相。季成，翟黄，皆近臣亲属也，以所进者贤别之，故李克之言是也。

　　孟尝君问于白圭曰：“魏文侯名过于桓公，而功不及五伯，何也？”白圭对曰：“魏文侯师子夏，友田子方，敬段干木，此名之所以过于桓公也。卜相则曰：‘成与黄庸可？’此功之所以不及王伯也。以私爱妨公举，在职者不堪其事，故功废，然而名号显荣者，三士翊之也，如相三士，则王功成，岂特霸哉！”

　　晋平公问于叔尚曰：“昔者齐桓公九合诸侯，一匡天下，不识其君之力乎？其臣之力乎？”叔尚对曰：“管仲善制割，隰朋善削缝，宾胥无善纯缘，桓公知衣而已。亦其臣之力也。”师旷侍曰：“臣请譬之以五味，管仲善断割之，隰朋善煎熬之，宾胥无善齐和之。羹以熟矣，奉而进之，而君不食，谁能强之，亦君之力也。”　　昔者，齐桓公与鲁庄公为柯之盟，鲁大夫曹刿谓庄公曰：“齐之侵鲁，至于城下，城坏压境，君不图与？”庄公曰：“嘻！寡人之生不若死。”曹刿曰：“然，则君请当其君，臣请留其臣。”及会，两君就坛，两相相揖，曹刿手剑拔刀而进，迫桓公于坛上曰：“城坏压境，君不图与？”管仲曰：“然，则君何求？”曹刿曰：“愿请汶阳田。”管仲谓桓公曰：“君其许之。”桓公许之，曹刿请盟，桓公遂与之盟。已盟，标剑而去。左右曰：“要盟可倍，曹刿可雠，请倍盟而讨曹刿。”管仲曰：“要盟可负，而君不负；曹刿可雠，而君不雠，着信天下矣。”遂不倍。天下诸侯，翕然而归之，为鄄之会，幽之盟，诸侯莫不至焉。为阳谷之会，贯泽之盟，远国皆来，南伐强楚，以致菁茅之贯；北伐山戎，为燕开路，三存亡国，一继绝世，尊事周室，九合诸侯，一匡天下，功次三王，为五伯长，本信起乎柯之盟也。

　　晋文公伐原，与大夫期五日，五日而原不降，文公令去之。军吏曰：“原不过三日，将降矣，君不待之？”君曰：“得原失信，吾不为也。”原人闻之曰：“有君义若此，不可不降也。”遂降，温人闻之，亦请降。故曰：“伐原而温降。”此之谓也。于是诸侯归之，遂侵曹伐卫，为践土之会，温之盟后南破强楚，尊事周室，遂成霸功，上次齐桓，本信由伐原也。

　　昔者，赵之中牟叛，赵襄子率师伐之，围未合而城自坏者十堵，襄子击金而退。士军吏曰：“君诛中牟之罪，而城自坏，是天助也，君曷为去之？”襄子曰：“吾闻之于叔尚曰：‘君子不乘人于利，不迫人于险。’使之城而后攻。”中牟闻其义，乃请降。诗曰：“王犹允塞，徐方既来。”此之谓也。襄子遂灭知氏，幷代为天下强，本由伐中牟也。

　　楚庄王伐郑，克之。郑伯肉袒，左执茅旌，右执鸾刀，以迎庄王。曰：“寡人无良边陲之臣，以干天下之祸。是以使君王昧焉，辱到弊邑，君如怜此丧人，锡之不毛之地，唯君王之命。”庄王曰：“君之不令臣交易为言，是以使寡人得见君王之玉面也，而微至乎此！”庄王亲自手旌，左右麾军，还舍七里。将军子重进谏曰：“夫南郢之与郑相去数千里，诸大夫死者数人，斯役死者数百人，今克而不有，无乃失民力乎？”庄王曰：“吾闻之，古者盂不穿，皮不蠹，不出四方，以是君子重礼而贱利也，要其人不要其土，人告徙而不赦，不祥也，吾以不祥立乎天下，菑之及吾身，何日之有矣。”

　　既而晋人之救郑者至，请战，庄王许之，将军子重进谏曰：“晋，强国也，道近力新，楚师疲势，君请勿许。”庄王曰：“不可。强者我避之，弱者我威之，是寡人无以立乎天下也。”遂还师以逐晋寇，庄王援枹而鼓之，晋师大败，晋人来渡河而南，及败，奔走欲渡而北，卒争舟，而以刃击引，舟中之指可掬也，庄王曰：“嘻，吾两君之不能相也，百姓何罪。”乃退师，以轶晋寇。诗曰：“柔亦不茹，刚亦不吐。不侮鳏寡，不畏强御。”庄王之谓也。　　晋人伐楚，三舍不止。大夫曰：“请击之。”庄王曰：“先君之时，晋不伐楚，及孤之身，而晋伐楚，是寡人之过也。如何其辱诸大夫也？”大夫曰：“先君之时，晋不伐楚，及臣之身，而晋伐楚，是臣之罪也。请击之。”庄王俛泣而起，拜诸大夫。晋人闻之曰：“君臣争以过为在己，且君下其臣犹如此，所谓上下一心，三军同力，未可攻也。”乃夜还师。孔子闻之曰：“楚庄王霸其有方矣。下士以一言而敌还，以安社稷，其霸不亦宜乎？”诗曰：“柔远能迩，以定我王。”此之谓也。

　　晋文公将伐邺，赵衰言所以胜邺，文公用之而胜邺，将赏赵衰。赵衰曰：“君将赏其末乎？赏其本乎？赏其末则骑乘者存；赏其本则臣闻之郄虎。”公召郄虎曰：“衰言所以胜邺，遂胜，将赏之。曰：‘盖闻之子，子当赏郄虎。’”对曰：“言之易，行之难，臣言之者也。”公曰：“子无辞。”郄虎不敢固辞，乃受赏。

　　梁大夫有宋就者，尝为边县令，与楚邻界。梁之边亭，与楚之边亭，皆种瓜，各有数。梁之边亭人，劬力数灌其瓜，瓜美。楚人窳而稀灌其瓜，瓜恶。楚令因以梁瓜之美，怒其亭瓜之恶也。楚亭人心恶梁亭之贤己，因往夜窃搔梁亭之瓜，皆有死焦者矣。梁亭觉之，因请其尉，亦欲窃往报搔楚亭之瓜，尉以请宋就。就曰：“恶是何可构怨祸之道也，人恶亦恶，何偏之甚也。若我教子必每暮令人往窃为楚亭夜善灌其瓜，勿令知也。”于是梁亭乃每暮夜窃灌楚亭之瓜，楚亭旦而行瓜，则又皆以灌矣，瓜日以美，楚亭怪而察之，则乃梁亭之为也。楚令闻之大悦，因具以闻楚王，楚王闻之，惄然愧以意自闵也，告吏曰：“微搔瓜者，得无有他罪乎？此梁之阴让也。”乃谢以重币，而请交于梁王，楚王时则称说，梁王以为信，故梁楚之欢，由宋就始。语曰：“转败而为功，因祸而为福。”老子曰：“报怨以德。”此之谓也。夫人既不善，胡足效哉！

　　梁尝有疑狱，群臣半以为当罪，半以为无罪，虽梁王亦疑。梁王曰：“陶之朱公，以布衣富侔国，是必有奇智。”乃召朱公而问曰：“梁有疑狱，狱吏半以为罪，半以为不当罪，虽寡人亦疑，吾子决是奈何？”朱公曰：“臣鄙民也，不知当狱，虽然，臣之家有二白璧，其色相如也，其径相如也，其泽相如也。然其价一者千金，一者五百金。”王曰：“径上色泽相如也，一者千金、一者五百金，何也？”朱公曰：“侧而视之，一者厚倍，是以千金。”梁王曰：“善。”故狱疑则从去，赏疑则从与，梁国大悦。由此观之，墙薄则前坏，缯薄则前裂，器薄则前毁，酒薄则前酸。夫薄而可以旷日持久者，殆未有也。故有国畜民施政教者，宜厚之而可耳。

　　楚惠王食寒葅而得蛭，因遂吞之，腹有疾而不能食。令尹入问曰：“王安得此疾也？”王曰：“我食寒葅而得蛭，念谴之而不行其罪乎？是法废而威不立也，非所以使国闻也；谴而行其诛乎？则庖宰食监法皆当死，心又不忍也，故吾恐蛭之见也，因遂吞之？”令尹避席再拜而贺曰：“臣闻大道无亲，惟德是辅。君有仁德，天之所奉也，病不为伤。”是夕也，惠王之后蛭出，故其久病心腹之积皆愈，天之视听，不可不察也。

　　郑人游于乡校，以议执政之善否？然明谓子产曰：“何不毁乡校？”子产曰：“胡为？夫人朝夕游焉，以议执政之善否。其所善者，吾将行之；其所恶者，吾将改之。是吾师也，如之何毁之？吾闻为国忠信以损怨，不闻作威以防怨。譬之若防川也，大决所犯，伤人必多，吾不能救也，不如小决之，使导吾闻而药之也。”然明曰：“蔑也，乃今知吾子之信可事也。小人实不材，若果行，此其郑国实赖之，岂惟二三臣。”仲尼闻是语也，曰：“以是观人，谓子产不仁，吾不信也。”

　　桓公与管仲，鲍叔，宁戚饮酒。桓公谓鲍叔：“姑为寡人祝乎？”鲍叔奉酒而起曰：“祝吾君无忘其出而在莒也，使管仲无忘其束缚而从鲁，使宁子无忘其饭牛于车下也。”桓公避席再拜曰：“寡人与二大夫，皆无忘夫子之言，齐之社稷，必不废矣。”此言常思困隘之时，必不骄矣。

　　桓公田，至于麦丘，见麦丘邑人，问之：“子何为也？”对曰：“麦丘邑人也。”公曰：“年几何？”对曰：“八十有三矣。”公曰：“美哉寿乎！子其以子寿祝寡人。”麦丘邑人曰：“祝主君，使主君万寿，金玉是贱，人为宝。”桓公曰：“善哉！至德不孤，善言必再，吾子其复之。”麦丘邑人曰：“祝主君，使主君无羞学，无下问，贤者在傍，谏者得人。”桓公曰：“善哉！至德不孤，善言必三，吾子其复之。”麦丘邑人曰：“祝主君，使主君无得罪群臣百姓。”桓公拂然作色曰：“吾闻之，子得罪于父，臣得罪于君，未尝闻君得罪于臣者也，此一言者，非夫二言者之匹也，子更之。”麦丘邑人坐拜而起曰：“此一言者，夫二言之长也，子得罪于父，可以因姑◆叔父而解之，父能赦之。臣得罪于君，可以因便辟左右而谢之，君能赦之。昔桀得罪于汤，纣得罪于武王，此则君之得罪于其臣者也。莫为谢，至今不赦。”公曰：“善，赖国家之福，社稷之灵，使寡人得吾子于此。”扶而载之，自御以归，礼之于朝，封之以麦丘，而断政焉。

　　哀公问孔子曰：“寡人生乎深宫之中，长于妇人之手，寡人未尝知哀也，未尝知忧也，未尝知劳也，未尝知惧也，未尝知危也。”孔子辟席曰：“吾君之问，乃圣君之问也，丘小人也，何足以言之？”哀公曰：“否。吾子就席，微吾子，无所闻之矣。”孔子就席曰：“君入庙门，升自阼阶，仰见榱栋，俯见几筵，其器存，其人亡，君以此思哀，则哀将安不至矣？君昧爽而栉冠，平旦而听朝，一物不应，乱之端也，君以此思忧，则忧将安不至矣？君平旦而听朝，日昃而退，诸侯之子孙，必有在君之门廷者，君以此思劳，则劳将安不至矣？君出鲁之四门，以望鲁之四郊，亡国之墟，列必有数矣，君以此思惧，则惧将安不至矣？丘闻之君者舟也，庶人者水也，水则载舟，水则覆舟，君以此思危，则危将安不至矣。夫执国之柄，履民之上，懔乎如腐索御奔马。易曰：‘履虎尾。’诗曰：‘如履薄在。’不亦危乎？”哀公再拜曰：“寡人虽不敏，请事斯语矣。”　　昔者，齐桓公出游于野，见亡国故城郭氏之墟。问于野人曰：“是为何墟？”野人曰：“是为郭氏之墟。”桓公曰：“郭氏者曷为墟？”野人曰：“郭氏者善善而恶恶。”桓公曰：“善善而恶恶，人之善行也，其所以为墟者，何也？”野人曰：“善善而不能行，恶恶而不能去，是以为墟也。”桓公归，以语管仲，管仲曰：“其人为谁？”桓公曰：“不知也。”管仲曰：“君亦一郭氏也。”于是桓公招野人而赏焉。

　　晋文公田于虢，遇一老夫而问曰：“虢之为虢久矣，子处此故矣，虢亡其有说乎？”对曰：“虢君断则不能，谏则无与也。不能断又不能用人，此虢之所以亡。”文公以辍田而归，遇赵衰而告之。赵衰曰：“今其人安在？”君曰：“吾不与之来也。”赵衰曰：“古之君子，听其言而用其人，今之君子，听其言而弃其身，哀哉！晋国之忧也。”文公乃召赏之，于是晋国乐纳善言，文公卒以霸。

　　晋平公过九原而叹曰：“嗟唿！此地之蕴吾良臣多矣，若使死者起也，吾将谁与归乎？”叔向对曰：“与赵武乎？”平公曰：“子党于子之师也。”对曰：“臣听言赵武之为人也，立若不胜衣，言若不出于口，然其身举士于白屋下者四十六人，皆得其意，而公家甚赖之。及文子之死也，四十六人皆就宾位，是以无私德也。臣故以为贤也。”平公曰：“善。”夫赵武贤臣也，相晋，天下无兵革者九年。春秋曰：“晋赵武之力尽得人也。”

　　叶公诸梁问乐王鲋曰：“晋大夫赵文子为人何若？”对曰：“好学而受规谏。”叶公曰：“疑未尽之矣。”对曰：“好学！智也；受规谏，仁也。江出汶山，其源若瓮口，至楚国，其广十里，无他故，其下流多也。人而好学受规谏，宜哉其立也。”诗曰：“其惟哲人，告之话言，顺德之行。”此之谓也。　　钟子期夜闻击磬者而悲且召问之曰：“何哉！子之击磬若此之悲也。”对曰：“臣之父杀人而不得生，臣之母得生而为公家隶，臣得生而为公家击磬。臣不睹臣之母三年于此矣，昨日为舍市而睹之，意欲赎之而无财，身又公家之有也，是以悲也。”钟子期曰：“悲在心也，非在手也，非木非石也，悲于心而木石应之，以至诚故也。”人君苟能至诚动于内。万民必应而感移，尧舜之诚，感于万国，动于天地，故荒外从风，凤麟翔舞，下及微物，咸得其所。易曰：“中孚处鱼吉。”此之谓也。

　　勇士一唿，三军皆辟，士之诚也。昔者，楚熊渠子夜行，见寝石以为伏虎，关弓射之，灭矢饮羽，下视，知石也。却复射之，矢摧无迹。熊渠子见其诚心而金石为之开，况人心乎？唱而不和，动而不随，中必有不全者矣。夫不降席而匡天下者，求之己也。孔子曰：“其身正，不令而行；其身不正，虽令不从。”先王之所以拱揖指挥，而四海宾者，诚德之至，已形于外。故诗曰：“王犹允塞，徐方既来。”此之谓也。

　　齐有彗星，齐侯使祝禳之。晏子曰：“无益也，只取诬焉。天道不◆，不贰其君，若之何禳也。且夫天之有彗，以除秽德，君无秽德，又何禳焉？若德之秽也，禳之何益？诗云：‘惟此文王，小心翼翼，昭事上帝，聿怀多福，厥德不回，以受方国。’君无违德，方国将至，何患于彗？诗曰：‘我无所监，夏后及商，用乱之故，民卒流亡。’若德之回，乱民将流亡。祝史之无能补也。”公说，乃止。

　　宋景公时，荧惑在心，公惧，召子韦而问焉“荧惑在心，何也？”子韦曰：“荧惑，天罚也；心，宋分野也，祸当君身。虽然，可移于宰相。”公曰：“宰相，使治国也，而移死焉，不详，寡人请自当也。”子韦曰：“可移于民！”公曰：“民死，将谁君乎？宁独死耳。”子韦曰：“可移于岁。”公曰：“岁饥，民饿必死，为人君欲杀其民以自活，其谁以我为君乎？是寡人之命固尽矣。子无复言。”子韦还走，北而再拜曰：“臣敢贺君，天之处高而听卑，君有仁之言三，天必三赏君，今夕星必徙三会，君延寿二十一岁。”公曰：“子何以知之？”对曰：“君有三善，故三赏，星必三舍，舍行七星，星当一年，三七二十一，故曰延寿二十一年，臣请伏于陛下，以伺之，星不徙，臣请死之。”公曰：“可。”是夕也，星果三徙舍，如子韦言。老子曰：“能受国之不祥，是谓天下之王也。”

　　宋康王时有爵生鹯于城之陬，使史占之，曰：“小而生巨，必霸天下。”康王大喜，于是灭滕伐薛，取淮北之地，乃愈自信，欲霸之前成，故射天笞地，斩社稷而焚之，曰：“威严伏天地鬼神。”骂国老之谏臣者，为无头之冠以示有勇，剖伛者之背，锲朝涉之胫，而国人大骇。齐闻而伐之，民散城不守，王乃逃儿侯之馆，遂得病而死，故见祥而为不可，祥反为祸。臣向愚以槛范传推之，宋史之占非也，此黑祥传所谓黑青者也，犹鲁之有鸲鹆为黑祥也。属于不谋其咎急也。鹯者，黑色食爵，大于爵害。爵也●击之物，贪叨之类，爵而生鹯者，是宋君且行急暴击伐贪叨之行，距谏以生大祸，以自害也。故爵生鹯于城陬者，以亡国也，明祸且害国也，康王不悟，遂以灭亡，此其效也。
