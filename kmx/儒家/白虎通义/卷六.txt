卷六
　　○王者不臣

王者所以不臣三，何也？谓天王之后，妻之父母，夷狄也。不臣二王之后者，尊先王通天下之三统也。《诗》云：“有客有客，亦白其马。”谓微子朝周也。《尚书》曰：“虞宾在位。”不臣丹朱也。不臣妻父母何？妻者，与己一体，恭承宗庙，欲得其欢心，上承先祖，下继万世，传于无穷，故不臣也。《春秋》曰：“纪季姜归于京师。”父母之于子，虽为王后，尊不加于父母，加王何。王者不臣也。又讥宋三世内娶于国中，谓无臣也。夷狄者，与中国绝域异俗，非中和气所生，非礼义所能化，故不臣也。《春秋传》曰：“夷狄相诱，君子不疾。”《尚书大传》曰：“正朔所不加，即君子所不臣也。”

王者有不臣者五，谓祭尸、受授之师，将帅用兵、三老、五更。不臣祭尸者，方与尊者配也。不臣受授之师者，尊师重道，欲使极陈天人之意也，故《礼
