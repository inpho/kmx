“自古在昔”，天地开辟。三皇迭制，各树号谥，以纪其世。天命五代，正朔三复。神明感生，爱兴有国。亡于嫚以，灭于积恶。神微精以，天命罔极。或皇冯依，或继体育。太曎以前尚矣。迪斯用来，颇可纪录。虽一精思，议而复误。故撰古训，着《五德志》。
2 
  

  

  

五德志:	世传三皇五帝，多以为伏羲、神农为三皇；其一者或曰燧人，或曰祝融，或曰女娲。其是与非，未可知也。我闻古有天皇、地皇、人皇，以为或及此谓，亦不敢明。凡斯数，其于五经，皆无正文。故略依《易系》，记伏羲以来，以遗后贤。虽多未必获正，然罕可以浮游博观，共求厥真。
3 
  

  

  

五德志:	大人迹出雷泽，华胥履之生伏羲。其相日角，世号太曎。都于陈。其德木，以龙纪，故为龙师而龙名。作八卦，结绳为网以渔。
4 
  

  

  

五德志:	后嗣帝喾，代颛顼氏。其相戴十，其号高辛。厥质神灵，德行祇肃，迎逆日月，顺天之则，能叙三辰以周民。作乐《六英》。世有才子八人：伯奋、仲堪、叔献、季仲、伯虎、仲雄、叔豹、季狸，忠肃恭懿，宣慈惠和，天下之人谓之八元。
5 
  

  

  

五德志:	后嗣姜嫄，履大人迹生姬弃。厥相披颐。为尧司徒，又主播种，农植嘉谷。尧遭水灾，万民以济。故舜命曰后稷。初，烈山氏之有天下也，其子曰柱，能植百谷，故立以为稷，自夏以上祀之。周之兴也，以弃代之，至今祀之。
6 
  

  

  

五德志:	大妊梦长人感己，生文王。厥相四乳。为西伯，兴于岐。断虞、芮之讼而始受命。武王骈齿，胜殷遏刘，成周道。姬之别封众多，管、蔡、成、霍、鲁、卫、毛、聃、郜、雍、曹、滕、毕、原、酆、郇，文之昭也。邘、晋、应、韩，武之穆也。凡、蒋、邢、茆、祚、祭，周公之胤也。周、召、虢、吴、随、邠、方、卬、自、潘、养、滑、镐、宫、密、荣、丹、郭、杨、逄、管、唐、韩、杨、觚，栾、甘、鳞虞、王氏，皆姬姓也。
7 
  

  

  

五德志:	有神龙首出常，感妊姒，生赤帝魁隗。身号炎帝，世号神农，代伏羲氏。其德火纪，故为火师而火名。是以斫木为耜，揉木为耒耨。日中为市，致天下之民，聚天下之货，交易而退，各得其所。
8 
  

  

  

五德志:	后嗣庆都，与龙合婚，生伊尧。代高辛氏。其眉八彩。世号唐。作乐《大章》。始禅位。武王克殷，而封其胄于铸。
9 
  

  

  

五德志:	含始吞赤珠，克曰“玉英生汉”，龙感女媪，刘季兴。
10 
  

  

  

五德志:	大电绕枢照野，感符宝，生黄帝轩辕。代炎帝氏。其相龙颜，其德土行。以云纪，故为云师而云名。作乐《咸池》。是始制衣裳。
11 
  

  

  

五德志:	后嗣握登，见大虹，意感生重华虞舜。其目重瞳。事尧，尧乃禅位曰：“格尔舜！天之历数在尔躬。允执厥中，四海困穷，天禄永终。”乃受终于文祖。也号有虞。作乐《九韶》。禅位于禹。武王克殷，而封胡公妫满于陈，庸以元女大姬。
12 
  

  

  

五德志:	大星如虹，下流华渚，女节万接，生白帝挚青阳。世号少曎。代黄帝氏，都于曲阜。其德金行。其立也，凤皇适至，故纪于鸟。凤氏、历正也，玄鸟氏、司分者也，伯赵氏、司至者也，青鸟氏、司启者也，丹鸟氏、司闭者也。祝鸠氏、司徒也，雎鸠氏、司马也，尸鸠氏、司空也，爽鸠氏、司寇也，鹘鸠氏、司事也。五鸠、鸠民者也。五雉为五工正，利器用，夷民者也。是故作书契，“百官以治，万民以察。”有才子四人，曰重，曰该，曰修，曰熙，实能金木及水，故重为勾芒，该为蓐收，修及熙为玄冥。恪恭厥业，世不失职，遂济穷桑。
13 
  

  

  

五德志:	后嗣修纪，见流星，意感生白帝文命我禹。其耳参漏。为尧司空，主平水土，命山川，画九州，制九贡。功成，赐玄圭，以告勋于天。舜乃禅位，命如尧诏，禹乃即位。作乐《大夏》。世号夏后。
14 
  

  

五德志:	传嗣子启。启子太康、仲康更立。兄弟五人，皆有昏德，不堪帝事，降须洛汭，是谓五观。
15 
  

  

  

五德志:	孙相嗣位，夏道浸衰。于是后羿自锄迁于穷石，因夏民以代夏政，灭相。妃后缗方娠，逃出自窦，奔于有仍，生少康焉。仍妃牧正。
16 
  

  

  

五德志:	羿恃己射也，不修民事，而淫于原兽；弃武罗、伯因、熊髡、尨圉，而用寒浞。浞、柏明氏谗子弟也。柏明氏恶而弃之。夷羿收之，信而使之，以为己相。浞行媚于内，施赂于外，愚弄于民，虞羿于田，树之诈匿，以取其国家，外内咸服。羿犹不悛，将归自田，家众杀而烹之，以食其子，子不忍食诸，死于穷门。
17 
  

  

  

五德志:	靡奔于有鬲氏。浞因羿室生浇及??，恃其谗慝诈伪，而不德于民，使浇用师，灭斟灌及斟寻氏，处??于过，处浇于戈，使椒求少康。逃奔有虞，为之胞正。虞思妻以二妃，而邑诸纶，有田一成，有众一旅，能布其德，而兆其谋，以收夏众，抚其官职。靡自有鬲收二国之烬，以灭浞，而立少康焉。乃使女艾诱浇，使后杼诱??，遂灭过、戈，复禹之绩，祀夏配天，不失旧物。十有七世而桀亡天下。
18 
  

  

  

五德志:	武王克殷，而封其后于杞，或封于缯。又封少曎之胄于祁。
19 
  

  

  

五德志:	浇才力盖众，骤其勇武而卒以亡。故南宫括曰：“羿善射，奡荡舟，俱不得其死也。”
20 
  

  

五德志:	姒姓分氏，夏后、有扈、有南、斟寻、泊?、辛、襄、费、戈、冥、缯，皆禹后也。
21 
  

  

  

五德志:	摇光如月正日，感女枢幽防之宫，生黑帝颛顼。其相骈干。身号高阳，世号共工。代少曎氏。其德水行，以水纪，故为水师而水名。承少曎衰，九黎乱德，乃命重黎讨训服。历象日月，东西南北。作乐《五英》。有才子八人，苍舒、隤凯、擣演、大临、尨降、庭坚、仲容、叔达，齐圣广渊，明允笃诚，天下之人谓之八凯。共工氏有子曰勾龙，能平九土，故号后土，死而为社，天下祀之。
22 
  

  

  

五德志:	娀简吞燕卵生子契，为尧司徒，职亲百姓，顺五品。
23 
  

  

  

五德志:	扶都见白气贯月，意感生黑帝子履，其相二肘。身号汤，世号殷。致太平。
24 
  

  

  

五德志:	后衰，乃生武丁。即位，默以不言，思道三年，而梦获贤人以为师。乃使以梦像求之四方侧陋，得傅说，方以胥靡筑于傅岩。升以为大公，而使朝夕规谏。恐其布惮怠也，则勑曰：“若金，用汝作砺；若济巨川，用汝作舟楫；若时大旱，用汝作霖雨。启乃心，沃朕心。若药不瞑眩，厥疾不瘳；若跣不视地，厥足用伤。尔交修余，无弃！”故能中兴，称号高宗。及帝辛而亡，天下谓之纣。
25 
  

  

  

五德志:	武王封微子于宋，封箕子于朝鲜。
26 
  

  

五德志:	子姓分氏，殷、时、来、宋、扐、萧、空同、北段，皆汤后也。

