凡有国之君者，未尝不欲治也，而治不世见者，所任不贤故也。世未尝无贤也，而贤不得用者，群臣妬也。主有索贤之心，而无得贤之术，臣有进贤之名，而无进贤之实，此以人君孤危于上，而道犹抑于下也。
2 
  

  

  

潜叹:	夫国君之所以致治者公也，公法行则軓乱绝，佞臣之所以便身者私也，私术用则公法夺。列士所以建节者义也，正节立则丑类代。此奸臣乱吏无法之徒，所谓日夜杜塞贤君义士之间，咸使不相得者也。夫贤者之为人臣，不损君以奉佞，不阿众以取容，不惰公以听私，不挠法以吐刚，其明能照奸，而义不比党。是以范武归晋而国奸逃，华元反朝而鱼氏亡。故正义之士与邪枉之人不两立之。夫人君之取士也，不能参听民氓，断之聪明，反徒信乱臣之说，独用污吏之言，此所谓与仇迁使，令囚择吏者也。
3 
  

  

  

潜叹:	《书》云：“谋及乃心，谋及庶人。”孔子曰：“众好之，必察焉；众恶之，必察焉。”故圣人之施舍也，不必任众，亦不必专己，必察彼己之为，而度之以义，或舍人取己，故举无遗失而政无废灭也。或君则不然，己有所爱，则因以断正，不稽于众，不谋于心，苟眩于爱，唯言是从，此政之所以败乱，而士之所以放佚者也。
4 
  

  

  

潜叹:	昔纣好色，九侯闻之，乃献厥女。纣则大喜，以为天下之丽莫若此也，以问妲己，妲己惧进御而夺己爱也，乃伪俯而泣曰：“君王年即耆邪？明既衰邪？何貌恶之若此而覆谓之好也？”纣于是渝而以为恶。妲己恐天下之愈进美女者，因白“九侯之不道也，乃欲以此惑君王也。王而弗诛，何以革后？”纣则大怒，遂脯厥女而烹九侯。自此之后，天下之有美女者，乃皆重室昼闭，唯恐纣之闻也。赵高专秦，将杀二世，乃先示权于众，献鹿于君，以为骏马。二世占之曰：“鹿。”高曰：“马也。”二世收目独视曰：“丞相误邪！此鹿也。”高终对以马。问于朝臣，朝臣或助二世而非高。高因白二世：“此皆阿主惑上，不忠莫大。”乃尽杀之。自此之后，莫敢正谏，而高遂杀二世于望夷，竟以亡。
5 
  

  

  

潜叹:	夫好之与恶放于目，而鹿之与马者着于形者也，已又定矣。还至谗，如臣妾之餝伪言而作辞也，则君王失己心，而人物丧我体矣。况乎逢幽隐囚人，而待校其信，不若察妖女之留意也；其辨贤不肖也，必若辨鹿马之审固也。此二物者，皆得进见于朝堂，暴质于心臣矣。及欢爱、苟媚、佞说、巧辩之惑君也，犹炫耀君目，变夺君心，便以好丑，以鹿为马，而况于郊野之贤，阙外之士，未尝得见者乎？
6 
  

  

  

潜叹:	夫在位者之好蔽贤而务进党也，自古而然。昔唐尧之大圣也，聪明宣昭；虞舜之大圣也，德音发闻。尧为天子，求索贤人，访于群后，群后不肯荐舜而反称共、鲧之徒，赖尧之圣，后乃举舜而放四子。夫以古圣之质也，尧聪之明也，舜德之彰也，君明不可欺，德彰不可蔽也。质鲜为佞，而位者尚直若彼。今夫列士之行，其不及尧、舜乎达矣，而俗之荒唐，世法滋彰。然则求贤之君，哀民之士，其相合也，亦必不几矣。文王游畋，遇姜尚于渭滨，察言观志，而见其心，不咨左右，不诹群臣，遂载反归，委之以政，用能造周。故尧参乡党以得舜，文王参己以得吕尚，岂若殷辛、秦政，既得贤人，反决滞于雠，诛杀正直，而进任奸臣之党哉？
7 
  

  

  

潜叹:	是以明圣之君于正道也，不专驱于贵宠，惑于嬖媚，不弃踈远，不轻幼贱，又参而任之。故有周之制也，天子听政，使三公至于列士献典，良史献书，师箴，瞍赋，蒙诵，百工谏，庶人传语，近臣尽规，亲戚补察，瞽叟教诲，耆艾修之，而后王斟酌焉，是以事行而无败也。
8 
  

  

  

潜叹:	末世则不然，徒信贵人骄妬之议，独用苟媚蛊惑之言，行豊礼者蒙愆咎，论德义者见尤恶，于是谀臣又从以诋訾之法，被以议上之刑，此贤士之始困也。夫诋訾之法者，伐贤之斧也，而骄妬者，噬贤之狗也。人君内秉伐贤之斧，权噬贤之狗，而外招贤，欲其至也，不亦悲乎！

