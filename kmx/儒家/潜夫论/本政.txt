凡人君之治，莫大于和阴阳。阴阳者、以天为本。天心顺则阴阳和，天心逆则阴阳乖。天以民为心，民安乐则天心顺，民愁苦则天心逆。民以君为统，君政善则民和治，君政恶则民冤乱。君以恤民为本，臣忠良赐君政善，臣奸枉则君政恶。以选为本，选举实则忠贤进，选虚伪则邪党贡。选以法令为本，法令正则选举实，法令诈则选虚伪。法以君为主，君信法则法顺行，君欺法则法委弃。君臣法令之功，必效于民。故君臣法令善则民安乐，民安乐则天心惣，天心惣则阴阳和，阴阳和则五谷丰，五谷丰而民眉寿，民眉寿则兴于义，兴于义而无奸行，无奸行则世平，而国家宁、社稷安，而君尊荣矣。是故天心阴阳、君臣、民氓、善恶相辅至而代相征也。
2 
  

  

  

本政:	夫天者、国之基也，君者、民之统也，臣者、治之材也。“工欲善其事，必先利其器。”是故将致大平者，必先调阴阳；调阴阳者，必先顺天心；顺天心者，必先安其人；安其人者，必先审择其人。是故国家存亡之本，治乱之机，在于明选而已矣。圣人知之，故以为黜陟之首。《书》曰：“尔安百姓，何择非人？”此先王致太平而发颂声也。3 
  

  

  

本政:	否泰消息，阴阳不并，观其所聚，而兴衰之端可见也。稷、契、皋陶聚而致雍熙，皇父、蹶、踽聚而致灾异。夫善恶之象，千里合符，百世累迹，性相近而习相远。是故贤愚在心，不在贵贱；信欺在性，不在亲踈。二世所以共亡天下者，丞相、御史也。高祖所以共取天下者，缯肆、狗屠也；骊山之徒，鉅野之盗，皆为名将。由此观之，苟得其人，不患贫贱；苟得其材，不嫌名迹。
4 
  

  

  

本政:	远迹汉元以来，骄贵之臣，每受罪诛，党与在位，并伏辜者，常十二三。由此观之，贵宠之臣，未尝不播授私人进奸党也。是故王莽与汉公卿牧守夺汉，光武与汉之遗民弃士共诛。如贵人必贤而忠，贱人必愚而欺，则何以若是？
5 
  

  

  

本政:	自成帝以降，至于莽，公卿列侯，下讫令尉，大小之官，且十万人，皆自汉所谓贤明忠正贵宠之士也。莽之篡位，唯安众侯刘崇、东郡太守翟义思事君之礼，义勇奋发，欲诛莽。功虽不成，志节可纪。夫以十万之计，其能奉报恶，二人而已。由此观之，衰世群臣诚少贤也，其官益大者罪益重，位益高者罪益深尔。故曰：治世之德，衰世之恶，常与爵位自相副也。
6 
  

  

  

本政:	孔子曰：“国有道，贫且贱焉，耻也；国无道，富且贵焉，耻也。”《诗》伤“皎皎白驹，在彼空谷”，“巧言如流，俾躬处休。”盖言衰世之士，志弥洁者身弥贱，佞弥巧者官弥尊也。“方以类聚，物以群分”，同明相见，同听相闻，唯圣知圣，唯贤知贤。
7 
  

  

本政:	今当涂之人，既不能昭练贤鄙，然又却于贵人之风指，胁以权势之嘱托，请谒阗门，礼贽辐凑，追于目前之急，则且先之。此正士之所独蔽，而群邪之所党进也。
8 
  

  

本政:	周公之为宰辅也，以谦下士，故能得真贤。祁奚之为大夫也，举雠荐子，故能得正人。今世得位之徒，依女妹之宠以骄士，借亢龙之势以陵贤，而欲使志义之士，匍匐曲躬以事己，毁颜谄谀以求亲，然后乃保持之，则贞士采薇冻馁，伏死岩穴之中而已尔，岂有肯践其阙而交其人者哉？

