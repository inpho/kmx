人君之称，莫大于明；人臣之誉，莫美于忠。此二德者，古来君臣所共愿也。然明不继踵，忠不万一者，非必愚暗不逮而恶名扬也，所道求之非其道之尔。
2 
  

  

  

明忠:	夫明据下起，忠依上成。“二人同心，则利断金。”能如此者，两誉俱具。要在于明操法术，自握权秉而已矣。所谓术者，使下不得欺也；所谓权者，使势不得乱也。术诚明，则虽万里之外，幽冥之内，不得不求效；权诚用，则远近亲踈，贵贱贤愚，无不归心矣。周室之末则不然，离其术而舍其权，怠于己而恃于人。是以公卿不思忠，百僚不尽力，君王孤蔽于上，兆黎冤乱于下，故遂衰微侵夺而不振也。
3 
  

  

  

明忠:	夫帝王者，其利重矣，其威大矣，徒悬重利，足以劝善；徒设严威，可以惩奸。乃张重利以诱民，操大威以驱之，则举世之人，可令冒白刃而不恨，赴汤火而不难，岂云但率之以共治而不宜哉？若鹰、也，然猎夫御之，犹使终日奋击而不敢怠，岂有人臣而不可使尽力者乎？
4 
  

  

  

明忠:	《诗》云：“伐柯伐柯，其则不远。”夫神明之术，其在君身，而忽之，故令臣钳口结舌而不敢言。此耳目所以蔽塞，聪明所以不得也。制下之权，日陈君前，而君释之，故令君臣懈弛而背朝。此威德所以不照，而功名所以不建也。
5 
  

  

  

明忠:	《诗》云：“我虽异事，及尔同僚。我即尔谋，听我敖敖。”夫恻隐人皆有之，是故耳闻啼号之音，无不为之惨凄悲怀而伤心者；目见危怠之事，无不为之灼怛惊而赴救之者。君臣义重，行路礼轻，过耳悟目之交，未恩未德，非贫非贵，而犹若此，则又况于北面称臣被宠者乎？
6 
  

  

  

明忠:	是故进忠扶危者，贤不肖之所共愿也。诚皆愿之而行违者，常苦其道不利而有害，言未得言而身败尔。历观古来爱君忧主敢言之臣，治势一成，君自不能乱也，况臣下乎？法术不明而赏罚不必者，虽曰号令，然势自乱。乱势一成，君自不能治也，况臣下乎？是故势治者，虽委之不乱；势乱者，虽勤之不治也。尧、舜恭己无为而有馀，势治也；胡亥、王莽驰骛，势乱也。故曰：善者求之于势，弗责于人。是以明王审法度而布教令，不行私以欺法，不黩教以辱命，故臣下敬其言而奉其禁，竭其心而称其职。此由法术明而威权任也。
7 
  

  

  

明忠:	夫术之为道也，精微而神，言之不足，而行有馀；有馀，故能兼四海而照幽冥。权之为势也，健悍以大，不待贵贱，操之者重；重，故能夺主威而顺当也。是以明君未尝示人术而借下权也。孔子曰：“可与权。”是故圣人“显诸仁，藏诸用。”“神而化之，使民宜之。”然后致其治而成其功。功业效于民，美誉传于世，然后君乃得称明，臣乃得称忠。此所谓明据下作，忠依上成，二人同心，其利断金也。

