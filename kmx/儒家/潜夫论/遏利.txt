世人之论也，靡不贵廉让而贱财利焉，及其行也，多释廉甘利之于人。徒知彼之可以利我也，而不知我之得彼，亦将为利人也。知脂蜡之可明灯也，而不知其甚多则冥之。知利之可娱己也，不知其称而必有也。前人以病，后人以竞，庶民之愚而衰暗之至也。予故叹曰：何不察也？愿鉴于道，勿鉴于水。象以齿焚身，蚌以珠剖体；匹夫无辜，怀璧其罪。呜唿问哉！无德而富贵者，固可豫吊也。
2 
  

  

  

遏利:	且夫利物莫不天之财也。天之制此财也，犹国君之有府库也。赋赏夺与，各有众寡，民岂得强取多哉？故人有无德而富贵，是凶民之窃官位、盗府库者也，终必觉，觉必诛矣。盗人必诛，况乃盗天乎？得无受祸焉？邓通死无簪，胜、跪伐其身。是故天子不能违天富无功，诸侯不能违帝厚私劝。非违帝也，非违天也。帝以天为制，天以民为心，民之所欲，天必从之。是故无功庸于民而求盈者，未尝不力颠也；有勋德于民而谦损者，未尝不光荣也。自古于今，上以天子，下止庶人，蔑有好利而不亡者，好义而不彰者也。
3 
  

  

  

遏利:	昔周厉王好专利，芮良夫谏而不入，退赋《桑柔》之诗以讽，言是大风也，必将有遂；是贪民也，必将败其类。王又不悟，故遂流死于彘。虞公屡求以失其国，公叔戍崇贿以为罪，桓魋不节饮食以见弑。此皆以货自止，用财自灭。楚鬭文子三为令尹，而有饥色，妻子冻馁，朝不及夕。季文子相四君，马不饩粟，妾不衣帛；子罕归玉；晏子归宅。此皆能弃利约身，故无怨于人，世厚天禄，令问不止。伯夷、叔齐饿于首阳，白驹、介推遯逃于山谷，颜、原、公拆困馑于郊野，守志笃固，秉节不亏，宠禄不能固，威势不能移，虽有南面之尊、公侯之位，德义有殆，礼义不班，挠志如芷，负心若芬，固弗为也。是故虽有四海之主弗能与之方名，列国之君不能与之钧重；守志于一庐之内，而义溢乎九州之外，信立于千载之上，而名传乎百世之际。

