凡南面之大务，莫急于知贤；知贤之近途，莫急于考功。功诚考则治乱暴而明，善恶信则直贤不得见障蔽，而佞巧不得窜其奸矣。
2 
  

  

  

考绩:	夫剑不试则利钝暗，弓不试则劲挠诬，鹰不试则巧拙惑，马不试则良驽疑。此四者之有相纷也，由不考试故得然也。今群臣之不试也，其祸非直止于诬、暗、疑、惑而已，又必致于怠慢之节焉。设如家人有五子十孙，父母不察精懦，则勤力者懈弛，而惰慢者遂非也，耗业家之道也。父子兄弟，一门之计，犹有若此，则又况乎群臣总猥治公事者哉？《传》曰：“善恶无彰，何以沮劝？”是故大人不考功，则子孙惰而家破穷；官长不考功，则吏怠傲而奸宄兴；帝王不考功，则直贤抑而诈伪胜。故《书》曰：“三载考绩，黜陟幽明。”盖所以昭贤愚而劝能否也。
3 
  

  

  

考绩:	圣王之建百官也，皆以承天治地，物养万民者也。是故有号者必称典，名理者必效于实，则官无废职，位无非人。夫守相令长，效在治民，州牧刺史，在宪聪明；九卿分职，以佐三公；三公总统，典和阴阳；皆当考治以效实为王休者也。侍中、大夫、慱士、议郎，以言语为职，谏诤为官，及选茂才、孝廉、贤良方正、敦朴、有道、明经、宽慱、武勐、治剧，此皆名自命而号自定，群臣所当尽情竭虑称君诏也。
4 
  

  

  

考绩:	今则不然，令长守相不思立功，贪残专恣，不奉法令，侵冤小民。州司不治，令远诣阙上书讼诉。尚书不以责三公，三公不以让州郡，州郡不以讨县邑，是以凶恶狡猾易相冤也。侍中、博士谏议之官，或处位历年，终无进贤嫉恶拾遗补阙之语，而贬黜之忧。群僚举士者，或以顽鲁应茂才，以桀逆应至孝，以贪饕应廉吏，以狡猾应方正，以谀谄应直言，以轻薄应敦厚，以空虚应有道，以嚚暗应明经，以残酷应宽博，以怯弱应武勐，以愚顽应治剧，名实不相副，求贡不相称。富者乘其材力，贵者阻其势要，以钱多为贤，以刚强为上。凡在位所以多非其人，而官听所以数乱荒也。
5 
  

  

  

考绩:	古者诸侯贡士，一适谓之好德，载适谓之尚贤，三适谓之有功，则加之赏。其不贡士也，一则黜爵，载则黜地，三黜则爵土俱毕。附下罔上者，刑，与闻国政而无益于民者斥，在上位而不能进贤者逐。其受事而重选举，审名实而取赏罚也如此。故能别贤愚而获多士，成教化而安民氓。三有于世，皆致太平。圣汉践祚，载祀四八，而犹者末，教不假而功不考，赏罚稽而赦赎数也。谚曰：“曲水恶直绳，重罚恶明证。”此群臣所以乐总猥而恶考功也。
6 
  

  

  

考绩:	夫圣人为天口，贤者为圣译。是故圣人之言，天之心也。贤者之所说，圣人之意也。先师京君，科察考功，以遗贤俊，太平之基，必自此始，无为之化，必自此来也。
7 
  

  

  

考绩:	是故世主不循考功而思太平，此犹欲舍规矩而为方圆，无舟楫而欲济大水，虽或云纵，然不知循其虑度之易且速也。群寮师尹，咸有典司，各居其职，以责其效；百郡千县，各因其前，以谋其后；辞言应对，各缘其文，以核其实，则奉职不解，而陈言者不得诬矣。《书》云：“赋纳以言，明试以功，车服以庸。”“谁能不让？谁能不敬应？”此尧、舜所以养黎民而致时雍也。

