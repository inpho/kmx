五代不同礼，三家不同教，非其苟相反也，盖世推移而俗化异也。俗化异则乱原殊，故三家符世，皆革定法。高祖制三章之约，孝文除克肤之刑，是故自非杀伤盗赃，文罪之法，轻重无常，各随时宜，要取足用劝善消恶而已。
2 
  

  

  

断讼:	夫制法之意，若为藩篱沟壍以有防矣，择禽兽之尤可数犯者，而加深厚焉。今奸宄虽众，然其原少；君事虽繁，然其守约。知其原少奸易塞，见其守约政易治。塞其原则奸宄绝，施其术则远近治。
3 
  

  

  

断讼:	今一岁断狱，虽以万计，然辞讼之辩，鬭贼之发，乡部之治，狱官之治者，其状一也。本皆起民不诚信，而数相欺绐也。“舜勑龙以谗说殄行，震惊朕师”，乃自上古患之矣。故先慎己唯舌，以元示民。孔子曰：“乱之所生也，则言语以为阶。”“小人不耻不仁，不畏不义。”脉脉规规，常怀奸唯，昧冒前利，不顾廉耻，苟且中，后则榆解奴抵，以致祸变者，比屈是也。
4 
  

  

  

断讼:	非唯细民为然，自封王侯贵戚豪富，尤多有之。假举骄奢，以作淫侈，高负千万，不肯偿责。小民守门号哭啼唿，曾无憷惕惭怍哀矜之意。苟崇聚酒徒无行之人，传空引满，啁啾骂詈，昼夜鄂鄂，慢游是好。或殴击责主，人于死亡，群盗攻剽，劫人无异。虽会赦赎，不当复得在选辟之科，而州司公府反争取之。且观诸敢妄骄奢而作大责者，必非救饥寒而解困急，振贫穷而行礼义者也，咸以崇骄奢而奉淫湎尔。
5 
  

  

断讼:	《春秋》之义，责知诛率。孝文皇帝至寡动，欲任德，然河阳侯陈信坐负六日免国。孝武仁明，周阳侯田彭祖坐当轵侯宅而不与免国，黎阳侯邵延坐不出持马，身斩国除。二帝岂乐以钱财之故而伤大臣哉？乃欲绝诈欺之端，必国家法，防祸乱之原，以利民也。故一人伏正罪而万家蒙乎福者，圣主行之不疑。永平时，诸侯负责，辄有削绌之罚。此其后皆不敢负民，而世自节俭，辞讼自消矣。
6 
  

  

  

断讼:	今诸侯贵戚，或曰勑民慎行，德义无违，制节谨度，未尝负责，身洁规避，志厉青云。或既欺负百姓，上书封祖，愿且偿责，此乃残掠官民，而还依县官也，其诬罔慢易，罪莫大焉。
7 
  

  

  

断讼:	《孝经》曰：“陈之以德义而民兴行，示之以好恶而民知禁。”今欲变巧伪以崇美化，息辞讼以闲官事者，莫若表显有行，痛诛无状，导文武之法，明诡诈之信。
8 
  

  

  

断讼:	今侯王贵戚不得浸广，奸宄遂多。岂谓每有争鬭辞讼，妇女必致此乎？亦以传见。凡诸祸根不早断绝，则或转而滋蔓，人若斯邪。是故原官察之所以务念，臣主之所以忧劳者，其本皆乡亭之所治者，太半诈欺之所生也。故曰：知其原少则奸易塞也，见其守约则政易持也。
9 
  

  

  

断讼:	或妇人之行，贵令鲜洁，今以适矣，无颜复入甲门，县官原之，故令使留所既入家。必未昭乱之本原，不惟贞洁所生者之言也。贞女不二心以数变，故有匪石之诗；不枉行以遗忧，故美归宁之志。一许不改，盖所以长贞洁而宁父兄也。其不循此而二三其德者，此本无廉耻之家，不贞专之所也。若然之人，又何丑恡？轻薄父兄，淫僻妇女，不惟义理，苟踈一德，借本治生，逃亡抵中，乎以致于刳腹芟颈灭宗之祸者，何所无之？
10 
  

  

  

断讼:	先王因人情喜怒之所能已者，则为之立礼制而崇德让；人所可已者，则为之设法禁而明赏罚。今市卖勿相欺，婚姻无相诈，非人情之不可能者也。是故不若立义顺法，遏绝其原。初虽惭恡于一人，然其终也，长利于万世。“小惩而大戒”，此所以全小而济顽凶也。
11 
  

  

断讼:	夫立法之大要，必令善人劝其德而乐其政，邪人痛其祸而悔其行。诸一女许数家，虽生十子，更百赦，勿令得蒙一还私家，则此奸绝矣。不则髡其夫妻，徙千里外剧县，乃可以毒者心而绝其后，奸乱绝则太平兴矣。
12 
  

  

  

断讼:	又贞洁寡妇，或男女备具，财货富饶，欲守一醮之礼，成同穴之义，执节坚固，齐怀必死，终无更许之虑。遭值不仁世叔，无义兄弟，或利其娉币，或贪其财贿，或私其儿子，则强中欺嫁，处迫胁遣送，人有自缢房中，饮药车上，绝命丧躯，孤捐童孩。此犹迫胁人命自杀也。
13 
  

  

断讼:	或后夫多设人客，威力胁载，守将抱执，连日乃绶，与强掠人为妻无异。妇人软弱，猥为众强所扶与执迫，幽厄连日，后虽欲复修本志，婴绢吞药。

