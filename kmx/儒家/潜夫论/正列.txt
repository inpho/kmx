凡人吉凶，以行为主，以命为决。行者、己之质也，命者、天之制也。在于己者，固可为也；在于天者，不可知也。巫觋祝请，亦其助也，然非德不行。巫史祈祝者，盖所以交鬼神而救细微尔，至于大命，末如之何。譬民人之请谒于吏矣，可以解微过，不能脱正罪。设有人于此，昼夜慢侮君父之教，干犯先王之禁，不克己心，思改过善，而苟骤发请谒以求解免，必不几矣。不若修己，小心畏慎，无犯上之必令也。故孔子不听子路，而云“丘之祷久矣”。《孝经》云：“夫然，故生则亲安之，祭则鬼享之。”由此观之，德义无违，神乃享；鬼神受享，福祚乃隆。故《诗》云：“降福禳禳，降福简简，威仪板板。既醉既饱，福禄来反。”此言人德义茂美，神歆享醉饱，乃反报之以福也。
2 
  

  

  

正列:	虢延神而亟亡，赵婴祭天而速灭，此盖所谓神不歆其祀，民不即其事也。故鲁史书曰：“国将兴，听于民；将亡，听于神。”楚昭不禳云，宋景不移咎，子产距裨灶，邾文公违卜史，此皆审己知道，身以俟命者也。晏平仲有言：“祝有益也，诅亦有损也。”季梁之谏随侯，宫之奇说虞公，可谓明乎天人之道，达乎神民之分矣。
3 
  

  

  

正列:	夫妖不胜德，邪不伐正，天之经也。虽时有违，然智者守其正道，而不近于淫鬼。所谓淫鬼者，闲邪精物，非有守司真神灵也。鬼之有此，犹人之有奸言卖平以干求者也。若或诱之，则远来不止，而终必有咎。鬼神亦然，故申繻曰：“人之所忌，其气炎以取之。人无衅焉，妖不自作。”是谓人不可多忌，多忌妄畏，实致妖祥。
4 
  

  

  

正列:	且人有爵位，鬼神有尊卑。天地山川、社稷五祀、百辟卿士有功于民者，天子诸侯所命祀也。若乃巫觋之谓独语，小人之所望畏，士公、飞尸、咎魅、北君、衔聚、当路、直符七神，及民间缮治微蔑小禁，本非天王所当惮也。
5 
  

  

  

正列:	旧时京师不防，动功造禁，以来吉祥应瑞，子孙昌炽，不能过前。且夫以君畏臣，以上需下，则必示弱而取陵，殆非致福之招也。
6 
  

  

  

正列:	尝观上记，人君身修正、赏罚明者，国治而民安；民安乐者，天悦喜而增历数。故《书》曰：“王以小民受天永命。”孔子曰：“天之所助者顺也，人之所助者信也。履信思乎顺，又以尚贤，是以自天佑之，吉无不利。”此最却凶灾而致福善之本也。

