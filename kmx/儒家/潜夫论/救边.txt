圣王之政，普覆兼爱，不私近密，不忽踈远，吉凶祸福，与民共之，哀乐之情，恕以及人，视民如赤子，救祸如引手烂。是以四海欢悦，俱相得用。
2 
  

  

  

救边:	往者羌虏背叛，始自凉、并，延及司隶，东祸赵、魏，西钞蜀、汉，五州残破，六郡削迹，周回千里，野无孑遗，寇钞祸害，昼夜不止，百姓灭没，日月焦尽。而内郡之士不被殃者，咸云当且放纵，以待天时。用意若此，岂人心也哉！
3 
  

  

  

救边:	前羌始反，公卿师尹咸欲捐弃凉州，却保三辅，朝廷不听。后羌遂侵，而论者多恨不从惑议。余窃笑之，所谓媾亦悔，不媾亦有悔者尔，未始识变之理。地无边，无边亡国。是故失凉州，则三辅为边；三辅内入，则弘农为边；弘农内入，则洛阳为边。推此以相况，虽尽东海犹有边也。今不厉武以诛虏，选材以全境，而云边不可守，欲先自割，偄寇敌，不亦惑乎！
4 
  

  

  

救边:	昔乐毅以慱慱之小燕，破灭强齐，威震天下，真可谓良将矣。然即墨大夫以孤城独守，六年不下，竟完其民。田单师穷，率五千骑，击走却，复齐七十馀城，可谓善用兵矣。围聊、莒连年，终不能拔。此皆以至强攻至弱，以上智图下愚，而犹不能克者何也？曰：攻常不足，而守恒有馀也。前日诸郡，皆据列城而拥大众。羌虏之智，非乃乐毅、田单也；郡县之厄，未若聊、莒、即墨也。然皆不肯专心坚守，而反强驱劫其民，捐弃仓库，背城邑走。由此观之，非苦城乏粮也，但苦将不食尔。
5 
  

  

  

救边:	折冲安民，要在任贤，不在促境。齐、魏却守，国不以安。子婴自削，秦不以在。武皇帝攘夷拆境，面数千里，东开乐浪，西置炖煌，南逾交址，北筑朔方，卒定南越，诛斩大宛，武军所向，无不夷灭。今虏近发封畿之内，而不能擒，亦自痛尔，非有边之过也。唇亡齿寒，体伤心痛，必然之事，又何疑焉？君子见机，况已着乎？
6 
  

  

  

救边:	乃者，边害震如雷霆，赫如日月，而谈者皆讳之，曰焱并窃盗。浅浅善靖，俾君子怠，欲令朝廷以寇为小，而不蚤忧，害乃至此，尚不欲救。曰：“痛不着身言忍之，钱不出家言与之。”假使公卿子弟有被羌祸，朝夕切急如边民者，则竞言当诛羌矣。
7 
  

  

  

救边:	今苟以己无惨怛冤痛，故端坐相仍，又不明修御之备，陶陶问澹，卧委天听。羌独往来，深入多杀，己乃陆陆，相将诣阙，谐辞礼谢，退云状，会坐朝堂，则无忧国哀民恳恻之诚，苟转相顾望，莫肯违止，日晏时移，议无所定，己且须后。后得小安，则恬然弃忘。旬时之间，虏复为害，军书交驰，羽檄狎至，乃复怔忪如前。若此以来，出入九载，庶曰式臧，覆出为恶，徊徊溃溃，当何终极！《春秋》讥“郑弃其师”，况弃人乎？一人吁嗟，王道为亏，况百万之众，号哭泣咸天心乎？
8 
  

  

  

救边:	且夫国以民为基，贵以贱为本。是以圣王养民，爱之如子，忧之如家，危者安之，亡者存之，救其灾患，除其祸乱。是故鬼方之伐，非好武也，猃狁于攘，非贪土也，“以振民育德”，安强宇也。“古者，天子守在四夷”，“自彼互、羌，莫不来享”，普天思服，行苇赖德。况近我民蒙祸若此，可无救乎？
9 
  

  

  

救边:	凡民之所以奉事上者，怀义恩也。痛则无耻，福则不仁。忿戾怨怼，生于无耻。今羌叛久矣！伤害多矣！百姓急矣！忧祸深矣！上下相从，未见休时。不一命大将以扫丑虏，而州稍稍兴役，连连不已。若排榩障风，探沙灌河，无所能御，徒自尽尔。今数州屯兵才馀万人，皆廪食县官，岁数百万斛，又有月直。但此人耗，不可胜供，而反惮暂出之费，甚非计也。
10 
  

  

  

救边:	是夫危者易倾，疑者易化。今虏新擅边地，未敢自安，易震荡也。百姓新离旧怀，思慕未衰，易将厉也。诚宜因此遣大将诛讨，迫胁离逖破坏之。如宽假日月，蓄积富贵，各怀安固之后，则难动矣。《周书》曰：“凡彼圣人必趋时。”是故战守之策，不可不早定也。

