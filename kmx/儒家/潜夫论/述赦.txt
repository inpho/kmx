凡治病者，必先知脉之虚实，气之所结，然后为之方，故疾可愈而寿可长也。为国者，必先知民之所苦，祸之所起，然后设之以禁，故奸可塞、国可安矣。
2 
  

  

  

述赦:	今日贼良民之甚者，莫大于数赦。赦赎数，则恶人昌而善人伤矣。奚以明之哉？曰：孝悌之家，修身慎行，不犯上禁，从生至死，无铢两罪；数有赦赎，未尝蒙恩，常反为祸。何者？正真之士之为吏也，不避强御，不辞上官。从事督察，方怀不快，而奸猾之党，又加诬言，皆知赦之不久，则且共横枉侵冤，诬奏罪法。令主上妄行刑辟，高至死徙，下乃沦冤，而彼冤之家，乃甫当乞鞠告故以信直，亦无益于死亡矣。
3 
  

  

  

述赦:	及隐逸行士，淑人君子，为谗佞利口所加诬覆冒，下士冤民，能至阙者，万无数人，其得省问者，不过百一，既对尚书，空遣去者，复十六七。虽蒙考覆，州郡转相顾望，留吾真事。春夏待秋冬，秋冬复涉春夏，如此行逢赦者，不可胜数。
4 
  

  

  

述赦:	又谨慎之民，用天之道，分地之利，择莫犯土，谨身节用，积累纤微，以致小过，此言质良盖民，惟国之基也。
5 
  

  

  

述赦:	轻薄恶子，不道凶民，思彼奸邪，起作盗贼，以财色杀人父母，戮人之子，灭人之门，取人之贿，及贪残不轨，凶恶弊吏，掠杀不辜，侵冤小民，皆望圣帝当为诛恶治冤，以解蓄怨。反一门赦之，令恶人高会而夸诧，老盗服藏而过门，孝子见雠而不得讨，亡主见物而不得取，痛莫甚焉。故将赦而先暴寒者，以且多冤结悲恨之人也。
6 
  

  

  

述赦:	夫养稊稗者伤禾稼，惠奸宄者贼良民。《书》曰：“文王作罚，刑兹无赦。”是故先王之制刑法也，非好伤人肌肤，断人寿命者也，乃以威奸惩恶除民害也。天下本以民不能相治，故为立王者以统治之。天下在于奉天威命，共行赏罚。故经称“天命有德，五服五章；天罚有罪，五刑五用。”《诗》刺“彼宜有罪，汝反脱之。”古者唯始受命之君，承大乱之极，被前王之恶，其民乃并为敌雠，罔不寇贼消义奸宄夺攘，以革命受祚，为之父母，故得一赦。继体以下，则无违焉。何者？人君配干而仁，顺育万以成大功，非得以养奸活罪为仁，放纵天贼为贤也。
7 
  

  

  

述赦:	今夫性恶之人，居家不孝悌，出入不恭敬，轻薄慢傲，凶悍无辨，明以威侮侵利为行，以贼残酷虐为贤，故数陷王法者，此乃民之贼，下愚极恶之人也。虽脱桎梏，而出囹圄，终无改悔之心，自诗以羸敖头，出狱踧踖复犯法者何不然。
8 
  

  

  

述赦:	洛阳至有主谐合杀人者，谓之会任之家，受人十万，谢客数千。又重馈部吏，吏兴通奸，利入深重，幡党盘牙，请至贵戚宠臣，说听于上，谒行于下。是故虽严令、尹，终不能破攘断绝。何者？凡敢为大奸者，材必有过于众，而能自媚于上者也。多散苟得之财，奉以謟谀之辞，以转相驱，非有第五公之廉直，孰能不为顾？今案洛阳主杀人者，高至数十，下至四五，身不死则杀不止，皆以数赦之所致也。由此观之，大恶之资，终不可化，虽岁，适劝奸耳。
9 
  

  

述赦:	惑之，三辰有候，天气当赦，故人主顺之而施德焉。未必杀也。王者至贵，与天通精，心有所想，意有所虑，未发声色，天为变移。或若休咎庶征，月之从星，此乃宜有是事。故见瑞异，或戒人主。若忽不察，是乃己所感致，而反以为天意欲然，非直也。
10 
  

  

  

述赦:	俗人又曰：“先世欲赦，常先遣马分行市里，听于路隅，咸云当赦，以知天之教也，乃因施德。”若使此言也而信，则殆过矣。夫民之性，固好意度者也，见久阴则称将水，见久阳则称将旱，见小贵则言将饥，见小贱则言将穰，然或信或否。由此观之，民之所言，未必天下。前世赎赦稀踈，民无觊觎。近时以来，赦赎稠数，故每春夏，辄望复赦；或抱罪之家，侥幸蒙恩，故宣此言，以自悦喜。诚令仁君闻此，以为天教而辄从之，误莫甚焉。
11 
  

  

  

述赦:	论者多曰：“久不赦则奸宄炽，而吏不制，故赦赎以解之。”此乃招乱之本原，不察祸福之所生者之言也。凡民所以轻为盗贼，吏之所以易作奸匿者，以赦赎数而有侥望也。若使犯罪之人终身被命，得而必刑，则计奸之谋破，而虑恶之心绝矣。
12 
  

  

  

述赦:	夫良赎可，孺子可令妲，中庸之人，可弘而下，故其谚曰：“一岁载赦，奴儿噫嗟。”言王诛不行，则痛瘀之子皆轻犯，况狡乎？若诚思畏盗贼多而奸不胜故赦，则是为国为奸冗报也。夫天道赏善而刑淫，“天工、人其代之”，故凡立王者，将以诛邪恶而养正善，而以逞邪恶逆，妄莫甚焉。
13 
  

  

  

述赦:	且夫国无常治，又无常乱，法令行则国治，法令弛则国乱；法无常行，法无常弛，君敬法则法行，君慢法则法弛。昔孝明帝时，制举茂才，过阙谢恩，赐食事讫，问何异闻，对曰：“巫有剧贼九人，刺史数以窃郡，讫不能得。”帝曰：“汝非部南郡从事邪？”对曰：“是。”帝乃振怒，曰：“贼发部中而不能擒，然材何以为茂？”捶数百，便免官，而切让州郡，十日之闲，贼即伏诛。由此观之，擒灭盗贼，在于明法，不在数赦。
14 
  

  

  

述赦:	今不显行赏罚以明善恶，严督牧守以擒奸猾，而反数赦以劝之，其文帝曰：“谋反大逆不道诸犯，不当得赦皆除之，将与士大夫洒心更始。”岁岁洒之，然未尝见奸人冗吏，有肯变心悔服称诏者也。有司奏事，又俗以赦前之微过，妨今日之显举。然则改往修来，更始之诏，亦不信也。
15 
  

  

  

述赦:	《诗》讥“君子屡盟，乱是用长”。故不若希其令，必其言。若良不能子无赦者，罕之为愈，令世岁老古时一赦，则奸宄之减十八九可胜必也。昔大司马吴汉老病将卒，世祖问以遗戒，对曰：“臣愚不智，不足以知治，慎无赦而已矣。”
16 
  

  

  

述赦:	夫“方以类聚，物以群分。”“人之情皆见乎辞”，故诸言不当赦者，非修身修行，则必忧哀谨慎而嫉毒奸恶者也。诸利数赦者，非不达赦务，则交内怀隐忧有愿为者也。人君之发令也，必咨于群臣，群臣之奸邪者，固必伏罪，虽正直吏，犹有公过，自非鬻拳、李离，孰肯刑身以正国？然则是皆接私计以论公政也。兴瓜议裘，无时焉可！
17 
  

  

  

述赦:	《传》曰：“民之多幸，国之不幸也。”夫有罪而备辜，冤结而信理，此天之正也，而王之法也。故曰：“无纵诡随，以谨无良。”若枉善人以惠奸恶，此谓“敛怨以为德”。先帝制法，论衷刺刀者。何则？以其怀奸恶之心，有杀害之意也。圣主有子爱之情，而是有杀害之意，故诛之，况成罪乎？
18 
  

  

  

述赦:	《尚书?康诰》：‘王曰：“于戏！封。敬明乃罚。人有小罪匪省，乃惟终，自作不典；戒尔，有厥罪小，乃不可不杀。”’言恐人有罪虽小，然非以过差为之也，乃欲终身行之，故虽小，不可不杀也。何则？是本顽凶思恶而为之者也。“乃有大罪匪终，乃惟省哉，适尔，既道极厥罪，时亦不可杀。”言杀人虽有大罪，非欲以终身为恶，乃过误尔，是不杀也。若此者，虽曰赦之可也。金作赎刑，赦作宥罪，皆谓良人吉士，时有过误，不幸陷离者尔。
19 
  

  

述赦:	先王议谳狱以制，原情论意，以救善人，非欲令兼纵恶逆以伤人也。是故《周官》差八议之辟，此先王所以整万民而致时雍也。《易》故观民设教，变通移时之义。今日救世，莫乎此意。

