王者以四海为一家，以兆民为通计。一夫不耕，天下必受其饥者；一妇不织，天下必受其寒者。今举世舍农桑，趋商贾，牛马车舆，填塞道路，游手为功，充盈都邑，治本者少，浮食者众。“商邑翼翼，四方是极。”今察洛阳，浮末者什于农夫，虚伪游手者什于浮末。是则一夫耕，百人食之，一妇桑，百人衣之，以一奉百，孰能供之？天下百郡千县，市邑万数，类皆如此。本末何足相供？则民安得不饥寒？饥寒并至，则安能不为非？为非则奸宄，奸宄繁多，则吏安能无严酷？严酷数加，则下安能无愁怨？愁怨者多，则咎征并臻。下民无聊，则上天降灾，则国危矣。
2 
  

  

  

浮侈:	夫贫生于富，弱生于强，乱生于治，危生于安。是故明王之养民也，忧之劳之，教之诲之，慎微防萌，以断其邪。故《易》美“节以制度，不伤财，不害民”；《七月诗》，大小教之，终而复始。由此观之，民固不可恣也。
3 
  

  

  

浮侈:	今民奢衣服，侈饮食，事口舌而习调欺，以相诈绐，比肩是也。或以谋奸合任为业，或以游敖慱弈为事；或丁夫世不传犂锄，怀丸挟弹，携手遨游。或取好土作丸卖之，于弹外不可以御寇，内不足以禁鼠，晋灵好之以增其恶，未尝闻志义之士喜操以游者也。唯无心之人，群竖小子，接而持之，妄弹乌雀，百发不得一，而反中面目，此最无用而有害也。或坐作竹簧，削锐其头，有伤害之象，傅以蜡蜜，有甘舌之类，皆非吉祥善应。或作泥车、瓦狗、马骑、倡排，诸戏弄小儿之具以巧诈。
4 
  

  

  

浮侈:	《诗》刺“不绩其麻，女也婆娑”。今多不修中馈，“休其蚕织”，而起学巫祝，鼓舞事神，以欺诬细民，荧惑百姓妇女。羸弱疾病之家，怀忧愦愦，皆易恐惧，至使犇走便时，去离正宅，崎岖路侧，上漏下湿，风寒所伤，奸人所利，贼盗所中，益祸益崇，以致重者不可胜数。或弃医药，更往事神，故至于死亡，不自知为巫所欺误，乃反恨事巫之晚，此荧惑细民之甚者也。
5 
  

  

  

浮侈:	或裁好缯，作为?头，令工采画，雇人书祝，虚饰巧言，欲邀多福。或裂拆缯彩，裁广数分，长各五寸，缝绘佩之。或纺彩丝而縻，断截以绕臂。此长无益于吉凶，而空残灭缯丝，萦悸小民。克削绮縠，寸窃八采，以成榆叶、无穷、水波之文，碎刺缝紩，诈为笥囊、裙?、衣被，费缯百缣，用功十倍。此等之俦，既不助长农工女，无有益于世，而坐食嘉谷，消费白日，毁败成功，以见为破，以牢为行，以大为小，以易为难，皆宜禁者也。
6 
  

  

  

浮侈:	山林不能给野火，江海不能灌漏巵。孝文皇帝躬衣弋绨，足履革舄，以韦带剑，集上书囊以为殿帷，盛夏苦暑，欲起一台，计直百万，以为奢费而不作也。今京师贵戚，衣服、饮食、车舆、文饰、庐舍，皆过王制，僭上甚矣。从奴仆妾，皆服葛子升越，筒中女布，细致绮縠，水纨锦绣。犀象珠玉，琥珀瑇瑁，石山隐饰，金银错镂，麞麂履舄，文组彩褋，骄奢僭主，转相夸诧，箕子所晞，今在仆妾。富贵嫁娶，车軿各十，骑奴侍僮，夹毂节引。富者竞欲相过，贫者耻不逮及。是故一飨之所费，破终身之本业。
7 
  

  

  

浮侈:	古者必有命民，然后乃得衣缯彩而乘车马，今者既不能尽复古，细民诚可不须，乃逾于古昔孝子，衣必细致，履必麞麂，组必文采，饰袜必緰此，挍饰车马，多畜奴婢。诸能若此者，既不生谷，又坐为蠹贼也。
8 
  

  

  

浮侈:	子曰：“古之葬者，厚衣之以薪，葬之中野，不封不树，丧期无时；后世圣人易之以棺椁”，桐木为棺，葛采为缄，下不及泉，上不泄臭。后世以楸梓槐柏杔?，各取方土所出，胶漆分致，钉细要，削除铲靡，不见际会，其坚足恃，其用足任，如此可矣。其后京师贵戚，必欲江南檽梓豫章楩楠；边远下土，亦竞相仿效。夫檽梓豫章，所出殊远，又乃生于深山穷谷，经历山岑，立千步之高，百丈之溪，倾倚险阻，崎岖不便，求之连日然后见之，伐斫连月然后讫，会众然后能动担，牛列然后能致水，油溃入海，连淮逆河，行数千里，然后到雒。工匠雕治，积累日月，计一棺之成，功将千万。夫既其终用，重且万斤，非大众不能举，非大车不能挽。东至乐浪，西至炖煌，万里之中，相竞用之。此之费功伤农，可为痛心！
9 
  

  

  

浮侈:	古者墓而不崇。仲尼丧母，冡高四尺，遇雨而堕，弟子请治之。夫子泣曰：“礼不修墓。”“鲤死，有棺而无椁。”文帝葬于芒砀，明帝葬于洛南，皆不藏珠宝，不造庙，不起山陵。陵墓虽卑而圣高。今京师贵戚，郡县豪家，生不极养，死乃崇丧。或至刻金镂玉，檽梓楩楠，良田造茔，黄壤致藏，多埋珍宝偶人车马，造起大冡，广种松柏，庐舍祠堂，崇侈上僭。宠臣贵戚，州郡世家，每有丧葬，都官属县，各当遣吏赍奉，车马帷帐，贷假待客之具，竞为华观。此无益于奉终，无增于孝行，但作烦搅扰，伤害吏民。
10 
  

  

  

浮侈:	今按鄗、毕之郊，文、武之陵，南城之垒，曾析之家。周公非不忠也，曾子非不孝也，以为襃君显父，不在聚财；扬名显祖，不在车马。孔子曰：“多货财伤于德，弊则没礼。”晋灵厚赋以雕墙，《春秋》以为非君。华元、乐吕厚葬文公，《春秋》以为不臣。况于群司士庶，乃可僭侈主上，过天道乎？
11 
  

  

  

浮侈:	景帝时，原侯卫不害坐葬过律夺国。明帝时，桑民摐阳侯坐冡过制髡削。今天下浮侈离本，僭奢过上，亦已甚矣！
12 
  

  

  

浮侈:	凡诸所讥，皆非民性，而竞务者，乱政薄化使之然也。王者统世，观民设教，乃能变风易俗，以致太平。

