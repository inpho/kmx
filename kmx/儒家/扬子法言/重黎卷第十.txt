重黎卷第十
扬子法言·重黎卷

〔注〕真伪美恶，成败存亡，人君之所以御乎其下，人臣之所以事乎其上，不可以不察也。明此以南面，尧之为君也；明此以北面，舜之为臣也。〔疏〕注“明此以南面”至“臣也”。按：庄子天道文。

或问：“南正重司天，北正黎司地，今何僚也？”〔注〕司，主也；僚，官也。少皞氏衰，九黎乱德，帝颛顼命重、黎主天地也。曰：“近羲，近和。”〔注〕尧有羲、和之官，王莽时亦复立焉。圣王之立重、黎、羲、和，考其所以重、黎、羲、和耳，非莽所立也。“孰重？孰黎？”曰：“羲近重，和近黎。”〔注〕羲主阳，和主阴，故云耳。〔疏〕“南正重司天，北正黎司地”者，音义：“南正重，直龙切。”按：史记自序云：“昔在颛顼，命南正重以司天，北正黎以司地。”即此文所本。国语楚语作“命南正重司天，以属神；命火正黎司地，以属民。”史记历书文同。汉书司马迁传即采史记自序为之，亦作“火正”。历书集解引应劭云：“黎，阴官也。火，数二；二，地数也。故火正司地，以属万民。”汉书迁传张晏注云：“南方阳也，火、水配也，水为阴，故命南正重司天，火正黎兼地职。”历书索隐云：“左传重为句芒，木正；黎为祝融，火正。此言南者，刘氏以为‘南’字误，非也。盖重、黎二人元是木、火之官，兼司天、地职。而天是阳，南是阳位，故木亦是阳，所以木正为南正也。而火是地正，亦称北正者，火数二，二地数，地阴主北方，故火正亦称北正，为此故也。”此诸说皆以火之与地义有相通，故火正又为北正，语近附会。尧典孔疏引郑答赵商云：“先师以来，皆云火掌为地，（按：“掌”乃“当”字之误，“地”乃“北”字之误。）当云‘黎为北正’。”诗谱桧谱孔疏亦引郑志答赵商云“火”当为“北”，则黎为北正也。楚语韦注引：“唐尚书云火当为北。北，阴位也。周礼则司徒掌土地人民也。”迁传臣瓒注云：“重、黎司天地之官也。唐、虞谓之羲、和，则司地者宜曰北正。古文作‘北正’。”（史记自序索隐引臣瓒说作“古文作‘火’字，非也”。汉书律历志臣瓒注云：“古文‘火’字与‘北’相似，故遂误耳。”）此皆以国语及他书“火正”字为“北正”之误。今按尧典孔疏云：“左传称重为句芒，黎为祝融。祝融火官，可得称为火正；句芒木官，不应号为南正。且木不主天，火不主地，而外传称颛顼命南正司天，火正司地者，盖使木官兼掌天，火官兼掌地。南为阳位，故掌天谓之南正；黎称本官，故掌地犹为火正。”其说最为近理。陈氏乔枞今文尚书经说考云：“以五行官有火正，祝融则火官之号。若天地之官，据阴阳之位，对南正为文，则为北正。是黎一人居二官也。”朱氏芹十三经札记云：“盖重以木正兼掌天，南为阳位，故谓之南正；黎以火官兼掌地，北为阴位，故谓之北正。”皆本孔义。然则以本职言则曰火正，以兼官言则曰北正。国语于重称南正，于黎称火正，乃是互文。史记自序改火正为北正，则并以兼官言，与上句南正重一例。迁传作火正者，此孟坚用国语改史记，非所据迁自序如此。法言作“北正”，则子云所见迁自序正与今本史记同也。中论历数篇采楚语为文，亦云：“命南正重司天，以属神；北正黎司地，以属民。”梁氏玉绳史记志疑云：“今本国语及经疏中所引皆作‘火正’，汉书迁传同。自史公有‘北正’之文，后儒如郑康成、韦昭、臣瓒皆从之，隋天文志同。（按：梁不数法言及中论，疏漏已甚。）其实史历书序仍是‘火正’。颜师古、司马贞据郑语与班固幽通赋作‘火正’为是。路史注亦以‘北黎’为妄，此则不达古人文例，是丹非素，失之陋矣。左传昭公篇载晋蔡墨对魏献子问五祀云：‘少皞氏有四叔，曰重，曰该，曰修，曰熙，实能金、木及水。使重为句芒，该为蓐收，修及熙为玄冥，世不失职，遂济穷桑。此其三祀也。颛顼氏有子曰犁，为祝融；共工氏有子曰句龙，为后土，此其二祀也。’犁即黎也。贾公彦周礼疏序引国语及尧典郑注，凡重、黎之‘黎’皆作‘犁’，明古字通用。重、黎之名，异说甚多。左传孔疏云：‘少皞氏有四叔。四叔是少皞之子孙（一），非一时也，未知于少皞远近也，四叔出于少皞耳。其使重为句芒，非少皞使之。楚语云：少皞氏之衰也，九黎乱德，民神杂糅，不可方物。颛顼受之，乃命南正重司天以属神，火正黎司地以属民。是则重、黎居官，在高阳之世也。又郑语云：黎为高辛氏火正，命之曰祝融。则黎为祝融，又在高辛氏之世。案世本及楚世家云：高阳生称，称生卷章，卷章生黎。（按：楚世家作“重黎”。）如彼文，黎是颛顼之曾孙也。楚语云：少皞之衰，颛顼受之，即命重黎。似是即位之初，不应即得命曾孙为火正也。少皞世代不知长短，颛顼初已命黎，至高辛又加命，不应一人之身绵历两代。世家云：共工作乱，帝喾使黎（世家作“重黎”，下同。）诛之而不尽。帝诛黎，而以其弟吴回为黎，（世家作“为重黎后”。）复居火正，为祝融。即如此言，黎或是国名官号，不是人之名字。颛顼命黎，高辛命黎，未必共是一人。传言世不失职，二者或是父子，或是祖孙，不可知也。’”陶氏定山重黎解云：“左传少昊氏之子重为句芒，是重也；颛顼氏之子曰黎为祝融，是黎也。楚语曰‘少昊氏之衰，九黎乱德’云云，左传疏引之，以南正为木正，明司天之重，即句芒之重；司地之黎，即祝融之黎，无二人也。史记楚世家云：‘高阳生称，称生卷章，卷章生重黎，为高辛火正。’郑语‘黎为高辛氏火正’者，此是重黎，非黎也。左传云：‘五官世不失职，以济穷桑。’明木、火二正皆是世掌。重黎既为称孙，称即颛顼子。疑称即是左传之黎。高辛时，重黎能继之，故亦称重黎，如共工、夷、羿之类，恐混为一，故加‘重’字以别之，与句芒之事无与也。共工作乱，高辛命重黎诛之而不尽，乃诛重黎，而以弟吴回为火正，为重黎后。是重黎无子，以弟为后也。楚语：‘三苗复九黎之德，尧复育重黎之后，使复典之。至于夏、商，世守其官。其在周，程伯休父其后也。当宣王时，失其官，而为司马氏。’与史记自序所载并是兼重与黎二氏言之，与高辛氏所诛之重黎无与也。（按：此陶氏误解，说见后。）自史公自序承楚语‘重黎氏世掌天地’之文，不加修削，遂使黎与重黎蒙然莫辨，束◆讥其并两为一，此也。”梁氏志疑云重与黎乃少皞、颛顼之后世子孙，当高阳时为南正、火正之官，历至高辛，仍居其职，而黎又尝以火正兼司天地，盖重徙为木正故耳。（按：此亦臆测，重本句芒世官，不得云徙为木正。黎之兼司天地，或以重失其职，或以重无后，决非因其徙为木正也。）其后遂以重黎为号，不关少皞之重。韦注：“重、黎官名，楚之先为此二官。”大纪云“喾使火正兼掌重职”，是以楚语云“重黎氏世叙天地”，郑语云“荆，重黎之后”，大戴礼、世本、山海经皆云“老童（即史记之卷章。）生重黎”，史公本之，作楚世家及自序，传非误也。若以史为误，无论楚不应有二祖，而序司马氏之先，岂有自诬其祖之理乎？综上诸说求之，则有高阳时之重、黎，有高辛时之重黎。高阳时之重、黎为二人之名，左传所谓少皞氏四叔之一之重，及颛顼氏之子犁，即此文“南正重司天，北正黎司地”者也。高辛时之重黎乃是一人之名，卷章之子，而颛顼之曾孙（二），以火正而兼司天、地，故以一人而兼蒙重、黎之称。亦单称黎，郑语所谓“黎为高辛氏火正”者也。此重黎既诛，其弟吴回为之后，世掌天地，遂以重黎为氏。自是以降，凡书传所谓重黎氏者，皆即此吴回之子孙也。楚世家云：“吴回生陆终。陆终生子六人，六曰季连，芊姓，楚其后也。”史记自序索隐云：“按彪之序及干宝皆云‘司马氏，黎之后’，是也。”又楚世家索隐引刘氏云：“少昊氏之后曰重。颛顼氏之后曰重黎。对彼重则单称黎，若自言当家则称重黎，故楚及司马氏皆重黎之后，非关少昊之重。”由是言之，尧之所育，夏、商之世官，楚之祖，司马氏之先，皆此高辛以来之重黎氏，实即高阳时黎一人之后也。然则并两为一，自高辛时已然，陶氏谓楚语尧复育重黎之后云云，与史记自序所载并是兼重与黎二氏言之，与高辛氏所诛之重黎无与。不知高辛氏所诛之重黎，即是兼重与黎二人之名以为名，其后因以为氏。正犹羲、和本是二官，而汉置羲和，则为一官之称。楚语云“尧育重黎之后”，及云“重黎氏世叙天地”，皆指此并两为一之重黎氏，非谓重氏与黎氏也。惟其述重黎氏之沿革不及高辛时事，为传文之略。然以他篇考之，事可互证，而明史公仍楚语为文，其义相同。陶氏以为不加修削，遂使黎与重黎蒙然莫辨，此读史者辨之不精，非史误也。“今何僚也”者，吴云：“昔之重、黎，当今之世何官也。”“近羲，近和”者，宋云：“莽更名大司农曰羲和，义与古殊矣。杨故举其本，而讥其殊。”按：百官公卿表：“治粟内史，秦官，掌谷货，有两丞。景帝后元年，更名大农令。武帝太初元年，更名大司农，属官有太仓、均输、平准、都内、籍田五令、丞，斡官、铁市两长、丞。又郡国诸仓农监、都水六十五官长、丞皆属焉。王莽改大司农曰羲和，后更为纳言。”莽传：“始建国元年，更名大司农曰羲和。”今考平帝纪：“元始元年二月，置羲和官，秩二千石。”刘歆传：“哀帝崩，王莽持政，太后留歆为右曹太中大夫，迁中垒校尉、羲和、京兆尹。”律历志：“元始中，王莽秉政，征天下通知钟律者百余人，使羲和刘歆等典领条奏。”又平帝纪：“元始五年，羲和刘歆等四人使治明堂辟雍。”莽传居摄三年九月，莽母功显君死，意不在哀，令太后诏议其服，少阿、羲和刘歆与博士诸儒云云。又：始建国元年正月朔，按金匮，辅臣皆封拜，以少阿、羲和、京兆尹、红休侯刘歆为国师、嘉新公。是元始以来即有羲和之官，始终皆刘歆为之。律历志载刘歆钟律书，一曰备数，二曰和声，三曰审度，四曰嘉量，五曰权衡。数者，一、十、百、千、万也，其法在算术，宣于天下小学，是则职在太史，羲和掌之。声者，宫、商、角、征、羽也，职在太乐，大常掌之。度者，分、寸、尺、丈、引也，职在内官，廷尉掌之。（按：内官长、丞初属少府，中属主爵，后属宗正，不属廷尉。此云廷尉掌之，盖事关审度者则属廷尉也。）量者，龠、合、升、斗、斛也，职在太仓，大司农掌之。衡权者，衡平也，权重也，职在大行，鸿胪掌之。然则彼时羲和为太史之长，若太常之于太乐，大司农之于太仓，大鸿胪之于大行，班与九卿同，而职治历数者也。至始建国元年，更定百官，乃改大司农曰羲和，则与前此之羲和同名异实。此羲和在天凤中更名纳言，莽传天凤四年，更授诸侯茅土于明堂，各就厥国，其侍于帝城者，纳言掌货大夫予其禄。又是岁复明六筦之令，纳言冯常谏，莽大怒，免常官。是其证。然地皇二年，莽召问群臣禽贼方略，故左将军公孙禄征来与议。禄曰：“羲和鲁匡设六筦以穷工商，宜诛以慰天下。”则又以纳言为羲和。此或追论前事，或禄应征而至，未知莽之号令变易，故仍用旧官称耳。据以上诸文，羲和乃一官之名，不可析言。今云“近羲，近和”，明羲、和必是二官，其掌各异。莽制以太师、太傅、国师、国将为四辅，而莽传云国将哀章颇不清，莽为选置和叔，事在天凤元年。彼颜注云：“特为置此官。”其后天凤六年传云：“太傅羲叔士孙喜清洁江湖之盗贼。”又地皇二年传云：“遣太师羲仲景尚将兵击青、徐，国师和仲曹放击句町。”是莽时又有羲仲、羲叔、和仲、和叔之官，分属四辅，当是天凤元年同时并置者。羲和之更名纳言，亦当在是时。盖既于四辅之下分置羲仲、和仲等四官，则九卿之中自不得更有兼羲和以为名者也。此四官各系以四辅之称者，犹大司马司允、大司徒司直、大司空司若之比，着其为四辅之贰也。此“近羲，近和”，即指此二仲、二叔而言，非谓元始以来掌大史之事者，亦非谓始建国之大司农也。“羲近重，和近黎”者，莽以四辅分主四方，谓之岳。莽传云：“东岳大师，典致时雨；南岳太傅，典致时奥；西岳国师，典致时阳；北岳国将，典致时寒。”又云：“东岳太师，保东方三州一部二十五郡；南岳太傅，保南方二州一部二十五郡；西岳国师，保西方一州二部二十五郡；北岳国将，保北方二州一部二十五郡。”岳即尧典之岳。陈氏今文经说考云：“说文‘岳’，古文‘岳’，则尚书今文皆作‘岳’字。”是也。尧典郑注云：“四岳，四时之官，主四岳之事。始羲、和之时，主四岳者谓之四伯。至其死，分岳事置八伯，皆王官。”（周礼疏序。）又云：“尧既分阴阳为四时，命羲仲、和仲、羲叔、和叔等为之官，又主方岳之事，是为四岳。”（圣贤群辅录注。）然则四辅入为王官，出主方岳，皆依放尧典为之。元凤以后，盗贼蜂起，四方事多，乃更置羲仲等官，分掌方岳，故景尚、曹放等多出典兵事，即其证。羲、和四官，而云近重、近黎者，尧典孔疏云：“颛顼命掌天地，惟重、黎二人。尧命羲、和则仲、叔四人者，以羲、和二氏贤者既多，且后代稍文，故分掌其职事。四人各职一时，兼职方岳，以有四岳，故用四人。颛顼之命重、黎，惟司天地，主岳与否，不可得知。设令亦主方岳，盖重、黎二人分主东、西也。”然则羲仲、羲叔分主东、南，皆南正重之事，故云羲近重；和仲、和叔分主西、北，皆北正黎之事，故云和近黎也。按：此章之旨，弘范以为在讥莽之作伪，下文“雠伪者必假真”，注云：“深矣，杨子之谈也。王莽置羲和之官，故寄微言以发重、黎之问，而此句明言真伪之分也。”愚谓李义精矣，而犹有未尽。盖重、黎之命，见于吕刑，谓之“绝地天通”。外传释其义则曰：“民神异业，不相侵渎。”莽托符命以自立，用人行政，一切决之神怪，所谓民神杂糅，不可方物者，虽九黎、三苗之乱犹不至此。子云深有慨其事，故于莽设羲仲等四官而特着此问答以见意。若曰今岂有南正重、北正黎其人者，而顾置此羲和之官，何耶？其云“孰重？孰黎”者，所以讥羲和之名是而实非。云“羲近重，和近黎”者，所以着莽之假真以雠伪也。注“司，主也；僚，官也”。按：诗羔裘：“邦之司直。”毛传云：“司，主也。”又板：“及尔同僚。”传云：“僚，官也。”字亦作“寮”，尔雅释诂：“寮，官也。”注“少皞”至“地也”。按：楚语云：“昭王问于观射父曰：‘周书所谓重、黎实使天地不通者，何也？若无然，民将能登天乎？’对曰：‘非此之谓也。古者民神不杂，及少皞之衰也，九黎乱德，民神杂糅，不可方物。颛顼受之，乃命南正重司天，以属神；命火正黎司地，以属民。使复旧常，无相侵渎，是谓绝地天通。其后三苗复九黎之德，尧复育重、黎之后，不忘旧者，使复典之，以至于夏、商，故重黎氏世叙天地，而别其分主者也。’”韦注云“少皞，黄帝之子金天氏也。九黎，黎氏九人也”；“少皞氏没，颛顼氏作。受，承也”；“其后，高辛氏之季年也。三苗，九黎之后也。高辛氏衰，三苗为乱，行其凶德，如九黎之为也。尧兴而诛之”；“育，长也。尧继高辛氏，继育重、黎之后，使复典天地之官，羲氏、和氏是也”。“皞”说文作“”，从日、皋声。今经传此字皆从“白”。亦通作“昊”，五帝本纪索隐云：“孔安国、皇甫谧帝王代纪及孙氏注系本并以少昊、高阳、高辛、唐、虞为五帝。缁衣孔疏引吕刑郑注云：“九黎之君于少昊氏衰而弃善道，上效蚩尤重刑。颛顼代少昊，诛九黎，分流其子孙，为居于西裔者三苗。至高辛之衰，又复九黎之君恶。尧兴，又诛之。尧末，又在朝。舜时又窜之。”五帝本纪云：“帝颛顼高阳者，黄帝之孙，而昌意之子也。”索隐引宋衷云：“颛顼，名（三）。高阳，有天下号也。”注“尧有羲、和之官，王莽时亦复立焉。”按：尧典“乃命羲、和”，又“分命羲仲”，“申命羲叔”，“分命和仲”，“申命和叔”。释文引马云：“羲氏掌天官，和氏掌地官，四子掌四时。”孔疏云：“马融、郑玄皆以为此命羲、和者，命以天地之官。下云分命、申命，为四时之职。天地之与四时，于周则冢宰、司徒之属，六卿是也。”孙氏今古文注疏历引月令，史记天官书，汉书成帝纪、百官公卿表、食货志、魏相传，论衡是应篇，谓今文说以羲仲等四人即是羲和，羲和于周为太史之职，不以为六卿，与马、郑异。今以莽时先后羲和之职证之，渊如说良是。元始中之羲和，掌历数之事，纯为太史之职。始建国之羲和，为六卿之一，当周礼地官，然以羲和为一官，不可谓为兼冢宰、司徒之事。天凤中之羲和，则析为四官，为四辅之贰，分主方岳。然此四官设而羲和之官废，明四子即是羲和，无六官之说。盖当时经义如此，虽以国师之颠倒五经，变乱家法，亦未能尽易其说也。注“考其所以重、黎、羲、和耳”。按：世德堂本“考”作“者”，属上句，此形近而误。注“羲主阳，和主阴”。按：羲仲掌东方，羲叔掌南方，东、南皆为阳，是羲主阳也；和仲掌西方，和叔掌北方，西、北皆为阴，是和主阴也。（一）“叔是”二字原本误倒，据左传孔疏改。（二）“孙”字原本作“系”，形近而讹，今改。（三）“名”下原本有偏书小字“句”，盖作者以示句读，今删。

或问“黄帝终始”。〔注〕世有黄帝之书，论终始之运，当孝文之时三千五百岁，天地一周也。曰：“托也。〔注〕假黄帝也。昔者姒氏治水土，而巫步多禹；〔注〕姒氏，禹也。治水土，涉山川，病足，故行跛也。禹自圣人，是以鬼神、勐兽、蜂虿、蛇虺莫之螫耳，而俗巫多效禹步。扁鹊，卢人也，而医多卢。〔注〕太山卢人。夫欲雠伪者必假真。〔注〕雠，类。禹乎？卢乎？终始乎？”〔注〕言皆非也。于是舍书而叹曰：“深矣！杨子之谈也。王莽置羲和之官，故上章寄微言以发重、黎之问，而此句明言真伪之分也。”〔疏〕“黄帝终始”者，封禅书云：“自齐威，宣之时，驺子之徒，论着终始五德之运，及秦帝而齐人奏之，故始皇采用之。”集解引如淳云：“今其书有五德终始，五德各以所胜为行。秦谓周为火德，灭火者水，故自谓之水德。”孟荀列传云：“驺衍乃深观阴阳消息，而作怪迂之变，终始大圣之篇十余万言。”艺文志有邹子终始五十六篇，入阴阳家。是终始者，谓五德终始之说，乃战国时阴阳学者所创。志又有公梼生终始十四篇，注云：“传邹奭始终书。”是二邹同为此学。钱氏大昭汉书辨疑以公梼生传邹奭始终书，“始终”当作“终始”；“奭”字亦误，作终始者是邹衍，非邹奭，别有邹奭子十二篇，非终始书。不知终始乃学术之名，非衍书专称，邹奭子十二篇同入阴阳家，则公梼所传者何必非奭书？又称名小异，无关闳旨，奭书自名始终，其义亦同，不必为终始之误。此五德终始之说而谓之黄帝终始者，孟荀传述衍书大略云：“必先验小物，推而大之，至于无垠。先序今以上至黄帝，学者所共术。推而远之，至天地未生。”又三代世表云：“余读谍记，黄帝以来皆有年数。稽其历谱谍终始五德之传，古文咸不同乖异。”索隐云：“谓帝王更王，以金、木、水、火、土之德传次相承，终而复始，故云终始五德之传也。”是为此术者，因推论五德代兴，遂及帝王世次，而上溯之于黄帝，故有黄帝以来年数、历谱，传述者遂以此为黄帝之道。志有黄帝泰素二十篇，亦入阴阳家，云六国时韩诸公子所作。颜注引别录云：“或言韩诸公孙之所作也。言阴阳五行，以为黄帝之道也，故曰泰素。”史记历书载武帝元封七年诏云：“盖闻昔者黄帝合而不死名，察度验，（汉书律历志作“察发敛”。）定清浊，起五部，建气物分数。”集解引孟康云：“黄帝作历，历终复始，无穷已，故曰不死。”（历律志孟康注“不死”下有“名”字，则读“不死名”句绝。）则又缘终始之义而演为黄帝不死之说。其后五德终始又变而为五行吉凶之占，传者亦托之于黄帝，以神其术。艺文志五行家有黄帝阴阳二十五卷、黄帝诸子论阴阳二十五卷，志云：“其法亦起五德终始，推其极则无不至，而小数家因此以为吉凶而行于世，寖以相乱。”是也。五行吉凶再变则为谶纬之说，三代世表附褚先生语引黄帝终始传曰：“汉兴百有余年，有人不短不长，出白燕之乡，持天下之政，时有婴儿主，却行车。”意指霍光辅昭帝，则纯属哀、平间谶纬学者所造，为王莽符命所从出，非复战国时五德终始之本义。此问黄帝终始，盖即指此，与上文问重、黎，下文问赵世多神，同为一义，皆以刺新室之假托神怪，造作图谶之事也。“姒氏治水土，而巫步多禹”者，音义：“姒音似。”荀子非相云：“禹跳汤偏。”杨注引尸子云：“禹之劳，十年不窥其家，手不爪，胫不生毛，偏枯之病，步不相过，人曰‘禹步’。”又帝王世纪云：“尧命禹以为司空，继鲧治水，乃劳身涉勤，不重径尺之璧，而爱日之寸阴，手足胼胝，故世传禹偏枯，足不相过，至今巫称‘禹步’。”是也。“扁鹊，卢人也，而医多卢”者，音义：“扁鹊，薄弦切。”史记扁鹊仓公传云：“扁鹊者，勃海郡郑人也，姓秦，名越人。”正义引黄帝八十一难序云：“秦越人与轩辕时扁鹊相类，仍号之为扁鹊。又家于卢国，因命之曰卢医也。”集解引徐广云：“‘郑’当为‘鄚’。鄚，县名，今属河间。”索隐：“案：勃海无郑县，徐说是也。”按：地理志鄚属涿郡。应劭云：“音莫。”后汉属河间。说文“鄚”篆下段注云：“司马以鄚系勃海者，境相际也。扁鹊，汉以前人，不当核以汉制耳。今直隶河间府任丘县北十三里有莫州城，往来孔道也。”然则扁鹊本鄚人，因后家于卢，而谓之卢人也。淮南子齐俗高注云：“扁鹊，卢人，姓秦，名越人，赵简子时人。”解嘲李注引法言：“扁鹊，卢人而善医。”即此文之误。“夫欲雠伪者必假真”者，司马云：“‘雠’与‘售’同。”是也。诗谷风：“贾用不售。”郑笺云：“如卖物之不售，价不相当也。”张平子西京赋薛注云：“售犹行也。”说文无“售”。古止作“雠”，汉书食货志（一）：“收不雠与欲得。”颜注云：“雠读曰售。言卖不售者，官收取之；无而欲得者，官出与之。”墨子贵义：“商人用一匹布不敢继苟而雠焉。”毕氏沅注云：“雠即售字。”正文“禹乎？卢乎？终始乎”者，与先知云“龙乎？龙乎”同义，言天下之作伪者皆此类也。注“世有”至“周也”。按：汉书律历志：“元凤三年，太史令张寿王言黄帝至元凤三年六千余岁。丞相属宝、长安单安国、安陵桮育治终始，言黄帝以来三千六百二十九岁，不与寿王合。”昭帝元凤三年癸卯，上距文帝后七年甲申，凡八十年；又上距文帝前元年壬戌，凡百有二年。若自黄帝至元凤三年三千六百二十九岁，则至文帝前元年为三千五百二十八岁，至后七年为三千五百五十岁。此注云三千五百岁者，举成数言之也。又按：弘范解终始字极为明憭，乃宋、吴非之，宋云：“注殊不明杨之旨，大非矣。学者宜自思之。”吴云：“或言黄帝三百岁，或言升龙登仙，帝王世纪、史记皆有是言，故问其终始。”则解终始为本末，此于旧注所本全不一考，而惟望文生义，乃以李为不明杨旨，真谬妄之尤矣。注“姒氏，禹也。”按：史记夏本纪云：“禹于是遂即天子位，南面朝天下，国号曰夏后，姓姒氏。”集解引礼纬云：“祖以吞薏苡生。”注“太山卢人”。按：地理志泰山郡卢都尉，治济北王都也。今泰安府平阴县地。注“雠，类”。按：弘范以雠为匹俦之义，故训为类。说文：“雠，犹◆也。”此本义。又：“仇，雠也。”此引伸义。尔雅释诂：“仇，匹也。”经传通以“俦”为之。玉篇：“俦，侣也。”注“舍书而叹”。按：世德堂本“舍”作“抚”。（一）“汉书”原本讹作“汉食”，今改。

或问“浑天”。曰：“下闳营之，鲜于妄人度之，耿中丞象之，几乎！几乎！莫之能违也。”〔注〕几，近也。落下闳为武帝经营之；鲜于妄人又为武帝算度之；耿中丞名寿昌，为宣帝考象之。言近，近其理矣，谈天者无能违远也。请问“盖天”。〔注〕欲知盖天图也。曰：“盖哉！盖哉！应难未几也。”〔注〕再言“盖哉”者，应难八事，未有近其理者。〔疏〕“浑天”者，音义：“浑天，胡昆切，又胡本切。”续汉书天文志注引蔡邕表志云：“言天体者有三家，一曰周髀，二曰宣夜，三曰浑天。宣夜之学，绝无师法。周髀术数具存，考验天象，多所违失，故史官不用。惟浑天者，近得其情，今史官所用候台铜仪则其法也。立八尺圆体之度而具天地之象，以正黄道，以察发敛，以行日月，以步五纬，精微深妙，万世不易之道也。”书钞一百四十九引张衡浑天仪云：“浑天如鸡子，天体圆如弹丸，地如鸡中黄，孤居于内。天大而地小，天表里有水，天之包地，犹壳之裹黄。天地各乘气而立，载水而浮。周天三百六十五度四分度之一。又中分之，则一百八十二度八分之五覆地上，一百八十二度八分之五绕地下。故二十八宿半见半隐，其两端谓之南、北极。北极乃天之中也，在正北，出地上三十六度。然则北极上规经七十二度，常见不隐。南极天之中也，在正南，入地三十六度。南极下规七十二度，常伏不见。两极相去一百八十二度半强。天转如车毂之运也，周旋无端，其形浑浑，故曰浑天也。”开元占经一引王蕃浑天象说云：“浑象之法，地当在天中，其势不便，故反观其形，地为外匡。（按：浑象制作如地居上而下视天，东西易位，故云，反观其形，地为外匡。）于己解人，（按：犹云自我观他。）无异在内，诡状殊体，而合于理，可谓奇巧。古旧浑象以二分为一度，凡周七尺三寸半分。汉张衡更制，以四分为一度，凡周一丈四尺六寸一分。”落下闳，舜典孔疏引法言“落”作“洛”。华阳国志序志作“洛下宏”，云：“文学聘士洛下宏，字长公，阆中人也。”按：广韵“落”字注云：“汉复姓二氏，汉有博士落姑仲异；益部耆旧传有阆中落下闳，善历也。”则“落下”字以作“落”为正也。“落下闳营之”者，历书云：“今上即位，招致方士，唐都分其天部，而巴落下闳运算转历。”索隐引益部耆旧传云：“闳字长公，明晓天文，隐于落下。武帝征待诏太史，于地中转浑天，改颛顼历作太初历。拜侍中，不受也。”律历志云：“武帝元封七年，议造汉历，选治历邓平及长乐司马可、酒泉候宜君、侍郎尊及与民间治历者凡二十余人，方士唐都、巴郡落下闳与焉。”颜注云：“姓落下，名闳，巴郡人也。”按：地理志巴郡县十一，有阆中。隋书天文志云：“古浑象以二分为一度，周七尺三寸半分，而莫知何代所造。今案虞喜云：‘落下闳为武帝于地中转浑天，定时节，作太初历，或其所制也。”“鲜于妄人度之”者，广韵“鲜”字注云：“汉复姓鲜于氏。”律历志云：“元凤三年，太史令张寿王上书，言‘历者天地之大纪，上帝所为，传黄帝，调律历。汉元年以来用之，今阴阳不调，宜更历之过也。’（按：宜犹殆也，见经传释词。）诏下主历使者鲜于妄人诘问，寿王不服。妄人请与治历大司农中丞麻光等二十余人杂候日月、晦朔、弦望、八节、二十四气，钧校诸历用状，奏可。诏与丞相、御史、大将军、右将军史各一人，杂候上林清台，课诸历疏密，凡十一家。以元凤三年十一月朔旦冬至，尽五年十二月，各有第。寿王课疏远。”是鲜于于昭帝之世为治历之长，主持更历之事。盖自太初历行用后，至此二十余年，是非未定，故设主历使者司其考校。主历使者犹稻田使者、河堤使者、美俗使者、行冤狱使者之比，所谓因事置官，已事即罢，无常员，故不列百官表中也。鲜于主持新历，故有算度浑天之事。盖浑天象之作，落下发其端，而鲜于更为之精密测算，使无违失也。“耿中丞象之”者，宣帝纪：“五凤四年，大司农中丞耿寿昌奏设常平仓，以给北边，省转漕。赐爵关内侯。”百官公卿表：“治粟内史，（武帝太初元年，更名大司农。）有两丞。”周氏寿昌汉书注校补云：“宣帝纪五凤四年中丞耿寿昌，食货志中丞桑弘羊，成帝纪永始二年中丞王闳，律历志中丞麻光，是其丞亦称中丞。”钱氏大昭辨疑云：“盖如御史大夫有两丞，一曰中丞矣。”耿职在大农，而有为浑天象之事者，食货志云：“大司农中丞耿寿昌以善为算，能商功利，得幸于上。”然则耿长于算术，或以大司农中丞而兼治历，如昭帝时麻光之事也。象之，谓铸铜为仪也。隋书天文志分仪象为二篇，谓机衡为仪，谓有机而无衡者为象。以浑天仪为羲和旧器，积代相传，谓之机衡。而据虞喜说，以浑天象为落下闳所制。按：舜典疏引法言此文，释之云：“闳与妄人，武帝时人。宣帝时，司农中丞耿寿昌始铸铜为之象，史官施用焉。”盛氏百二尚书释天云：“仪、象二者，皆为治历之首务。但必有浑仪测知日月之躔度，星辰之经纬，而后着之于象，始与天体密合。故欲制象，必先制仪。则洛下闳经营者宜为仪，耿中丞铸者宜为象，鲜于量度之者正测量星辰之经纬也。”然史传无明文。隋志据虞喜之言，以浑象为闳制。不知浑天者，仪象之统名。司马温公法言注谓耿中丞象之，为作浑天仪。然先儒仪象又或统称，均难足据。如盛说，则似以仪为器，而以象为图，与隋志所分又复乖异。其实仪、象古训相通，初无所别。隋志所云羲和浑天仪相传谓之机衡者，后代久无其器。而前汉以来，候台所存周七尺三寸半分之浑象，亦谓之浑仪，（此即蔡志所谓立八尺圆体之度者，以成数言，故云八尺耳。）盖即耿中丞所铸。而所谓落下闳营之者，不过发意造端，未必即为制器也。若晋书天文志云：“暨汉太初，落下闳、鲜于妄人、耿寿昌等造员仪以考历度。”则以此浑天象为太初之世闳等三人同时造作者。然耿为司农中丞在五凤中，明不与落下同时。法言所谓营之、度之、象之者，固有先后，非一时之事也。“几乎！几乎！莫之能违”者，音义：“几乎，音几，下同。俗本作‘几几乎’。尚书舜典正义引杨子云‘几乎！几乎！’”司马云：“宋、吴本作‘几几乎’。”今崇文局本同。宋书天文志引亦作“几几乎”。按：系辞虞注云：“几，神妙也。”广雅释诂：“几，微也。”然则“几乎！几乎”者，叹美浑天微妙之辞，作“几几乎”，误也。“莫之能违”，宋志引作“莫之违”，亦非。晋志引葛洪云：“诸论天者虽多，然精于阴阳者张平子、陆公纪之徒咸以为推步七曜之道度，历象昏明之证候，校以四八之气，考以漏刻之分，占晷景之往来，求形验于事情，莫密于浑象者也。”按：御览二引新论云：“通人扬子云因众儒之说天，以天为如盖，转常左旋，日月星辰随而东西，乃图画形体行度，参以四时历数，昏明昼夜，欲为世人立纪律，以垂法后嗣。余难之曰：‘春秋昼夜欲等，平旦日出于卯（一），正东方；暮日入于酉，正西方。今以天下人占视之，此乃人之卯、酉，非天卯、酉。天之卯、酉当北斗极。北斗极，天枢。枢，天轴也。犹盖有保斗矣。盖虽转而保斗不移，天亦转周匝，斗极常在，知为天之中也。仰视之，又在北，不正在人上。而春、秋分时，日出入乃在斗南，如盖转，则北道近，南道远。彼昼夜刻漏之数何从等乎（二）？’子云无以解也。后与子云奏事待报，坐白虎殿廊庑下，以寒故，背日曝背。有顷，日光去背，不复曝焉。因以示子云曰：‘天即盖转而日西行，其光影当照此廊下而稍东耳，不当拔出去。拔出去，无乃是反应浑天家法焉。’子云立坏其所作。”如新论所云，则子云初信盖天，后因君山说而更为浑天之学。考子云之作太玄，潭思浑天，事在作长杨赋以后。此新论云云，乃潭思浑天以前之事，盖初除为郎时，当元延二、三年也。又御览二引新论云：“扬子云好天文，问之于黄门作浑天老工，曰：‘我少能作其事，但随尺寸法度，殊不晓达其意。然稍稍益愈，到今七十，乃甫适知己，又老且死矣。’”然则子云之治浑天，不惟博采通人，虽至黄门老工亦与为讨论，可以见其潭思之梗概矣。“请问盖天”，治平本“天”字误入注文，今据钱本订正。晋志云：“蔡邕所谓周髀者，即盖天之说也。其言天似盖笠，地法覆盘，天地各中高外下。北极之下为天地之中，其地最高，而滂四溃，三光隐映，以为昼夜。天中高于外衡冬至日之所在六万里。北极下地高于外衡下地亦六万里，外衡高于北极下地二万里。天地隆高相从，日去地恒八万里。日丽天而平转，分冬夏之间日所行道为七衡六间。每衡周经里数，各依算术，用句股重差推晷影极游，以为远近之数，皆得于表股者也，故曰周髀。又周髀家云天圆如张盖，地方如棋局，天旁转如推磨而左行，日月右行，随天左转，故日月实东行，而天牵之以西没。譬之于蚁行磨石之上，磨左旋而蚁右去，磨疾而蚁迟，故不得不随磨以左回焉。天形南高而北下，日出高故见，日入下故不见。天之居如倚盖，故极在人北，是其证也。极在天之中，而今在人北，所以知天之形如倚盖也。日朝出阳中，暮入阴中，阴气暗冥，故没不见也。夏时阳气多，阴气少，阳气光明，与日同辉，故日出即见，无蔽之者，故夏日长也。冬天阴气多，阳气少，阴气晦冥，掩日之光，虽出犹隐不见，故冬日短也。”尚书释天云：“六天沸腾，而盖天一家之说，复言人人殊。”其解周髀也，曰：“髀者，股也，周人志之，故曰周髀。”又曰：“周经里数，皆得于表股，故曰周髀。”虞喜云：“地体不动，天周其上，故曰周髀。”其论昼夜也，曰：“地势穹隆，三光隐映，以为昼夜。日出高故见，日入下故不见。”又曰：“日朝出阳中，暮入阴中，阴气晦冥，故没入不见。”其论地体也，既云：“地势穹隆，滂四隤，地为圆象，明矣。”又云：“方如棋局。”其言天体也，既云：“中高四下，形如覆盆。”王仲任又云：“天平正与地无异。”自余矛盾甚多也。“盖哉！盖哉！应难未几也”，御览二，又事类赋注一，引作“盖哉！盖哉！未几也”，无“应难”字。俞云：“‘应难’二字衍文也。此文本云：‘盖哉！盖哉！未几也。’李注‘再言盖哉者，应难八事，未有近其理者’。是应难之文，乃李氏解再言‘盖哉’之意，犹言应之难也，正文即涉注而衍耳。”按：俞说非也。应难之“难”不读如字。司马云：“难，乃旦反。”是也。子云有难盖天八事，见隋志及开元占经。其一云日之东行循黄道，昼中规，牵牛距北极北百一十度，东升距北极南七十度，幷百八十度，周三径一，二十八宿周天当五百四十度。今三百六十度，何也？其二云春、秋分之日正出在卯，入在酉，而昼漏五十刻。即天盖转，夜当倍昼。今夜亦五十刻，何也？其三曰日入而星见，日出而不见，即斗下见日六月，不见日六月，北斗亦当见六月，不见六月。今夜常见，何也？其四曰以盖图视天河，起斗而东入狼弧间，曲如轮。今视天河直如绳，何也？其五曰周天二十八宿，以盖图视天星，见者当少，不见者当多。今见与不见等，何出入无冬、夏，而两宿十四星当见，不以日长短故见有多少，何也？其六曰天至高也，地至卑也，日托天而旋，可谓至高矣。纵人目可夺，水与景不可夺也。今从高山之上，设水平以望日，则日出水平下，影上行，何也？若天体常高，地体常卑，日无出下之理，于是盖天无以对也。其七曰视物近则大，远则小，今日与北斗近我而小，远我而大，何也？其八曰视盖橑与车辐间，近杠毂即密，益远益疏，今北极为天杠毂，二十八宿为天橑辐，以星度度天，南方次地星闲当数倍。今交密，何也？以上皆子云难盖天之说，彼时盖天家必有强辞夺理以应之者，故曰“应难未几也”。浑、盖二家，古称聚讼。梁崔灵恩始为浑、盖合一之说，见梁书本传及南史儒林传，而其文不详明。李之藻着浑盖通宪图说，近梅氏文鼎历学疑问补益推阐其义，以为盖天即浑天也。天体浑圆，故惟浑天仪为能惟肖。然欲详求其测算之事，必写寄于平面，是为盖天。故浑天如塑象，盖天如绘象，总一周天也，总一周天之度也，岂得有二法哉？然浑天之器浑圆，其度均分，其理易见，而造之亦易。盖天写浑度于平面，则正视与斜望殊观，仰测与旁窥异法，度有疏密，形有垤坳，非深思造微者不能明其理，亦不能制其器，不能尽其用。是则盖天之学原即浑天，而微有精粗难易，无二法也。夫盖天理既精深，传者遂◆，而或者不察，但泥倚盖、覆盘之语，妄拟盖天之形，竟非浑体，天有北极，无南极，倚地斜转，出没水中，而其周不合，荒诞违理。宜乎扬雄、蔡邕辈之辞而辟之矣！汉承秦后，书、器散亡，惟洛下闳为浑天仪，而他无考据，然世犹存盖天之名，说者承讹，遂分为二，而不知非也。荣按：推步之术，今密而古疏。盖天之学，当起于浑天以前。其所观察，不及浑天之精，偶有荒诞违理之说，亦时世为之，不足为怪。梅氏必谓盖天之法与浑天一致，而理更精深。以诸史所传盖天之说，皆后人之承讹，而非本来如是。言之弥近理，而弥远于事实，不足置信也。注“几近”至“远也”。按：弘范训违为远，故训几为近，远、近对文，然义实未安。又按：“言近，近其理矣”，世德堂本作“言乎近其理矣”，疑两文皆误，当作“言近乎其理矣”。此释“几乎”之义，故云近乎其理。以正文或作“几几”，校书者遂改注为“近近”，而不知其不辞矣。“无能违远也”，世德堂本脱“远”字。注“应难八事”。按：各本“八”皆作“以”，曹侍读元忠云：“当作‘应难八事’。宋书天文志：‘或问盖天于扬雄。扬雄曰：“盖哉！盖哉！”难其八事，为盖天之学者不能通也。’即应难八事，未有近理之谓。雄难盖天八事，以通浑天，语详隋书天文志。轨在晋时，必见为盖天学者答难之语，故以释未几也。草书‘以’、‘八’形近，因而致误。今治平本仍之，乃至不可解矣。”按：曹说至核，今据订正。（一）“于”字原本作“子”，形近而讹，今据御览改。（二）“乎”字原本作“平”，形近而讹，今据御览改。

或问：“赵世多神，何也？”〔注〕如简子之事非一，故问之。曰：“神怪茫茫，若存若亡，圣人曼云。”〔注〕子不语怪力乱神。〔疏〕“赵世多神”者，赵谓秦也。赵世家云：“赵氏之先，与秦共祖，至中衍为帝大戊御。其后世蜚廉有子二人，而命其一曰恶来，事纣，为周所杀，其后为秦。恶来弟曰季胜，其后为赵。季胜生孟增，是为宅皋狼。皋狼生衡父，衡父生造父。造父幸于周缪王，缪王赐造父以赵城，由此为赵氏。”秦本纪云：“恶来革者，蜚廉子也，有子曰女防。女防生旁皋，旁皋生太几，太几生大骆，大骆生非子，以造父之宠，皆蒙赵城，姓赵氏。”秦始皇本纪云：“秦始皇帝者，名为政，赵氏。”索隐云：“秦与赵同祖，以赵城为荣，故姓赵氏。”曹子建求自试表：“绝缨盗马之臣，赦楚、赵以济其难。”李注云：“此秦而谓之赵者，史记曰：‘赵氏之先，与秦共祖。’然则以其同祖，故曰赵焉。”梁氏志疑云：“秦、赵同祖，后人或互称。故陆贾传曰：‘秦任刑法不变，卒灭赵氏。’汉书武五子传曰：‘赵氏无炊火焉。’左思魏都赋曰：‘二嬴之所曾聆。’三国志陈思王疏曰：‘绝缨盗马之臣，赦楚、赵以济其难。’楚世家及越绝书外传记地、淮南子人间、泰族二训，称始皇为赵政。南越传称苍梧王赵光为秦王。文选王融策秀才文云：‘访游禽于绝涧，作霸秦基。’”按：据梁氏历引诸文，秦、赵互称乃汉、魏以来之常习。法言每托秦刺莽，此文变秦为赵，其义亦同。盖以秦世之多神比新室之符命也。秦世多神者，秦本纪云：“蜚廉为纣石北方，还为坛霍太山，而报得石棺，铭曰：‘帝令处父不与殷乱，赐尔石棺以华氏。’”索隐云：“处父，蜚廉别号。”又云：“文公十九年得陈宝。”正义引晋太康地志云：“秦文公时，陈仓人猎得兽若彘，不知名，牵以献之。逢二童子，童子曰：‘此名为媦，常在地中食死人脑。’即欲杀之，拍捶其首。媦亦语曰：‘二童子名陈宝，得雄者王，得雌者霸。’陈仓人乃逐二童子，化为雉雌，上陈仓北坂为石。秦祠之。”封禅书云：“文公获若石云于陈仓北坂，城祠之。”又封禅书云：“秦文公出猎，获黑龙，此其水德之瑞。”又封禅书云：“秦缪公立，病卧五日不寤。寤乃言梦见上帝，上帝命缪公平晋乱，史书而记，藏之府。而后世皆曰秦缪公上天。”张平子西京赋云：“昔者，大帝说秦缪公而觐之，飨以钧天广乐，帝有醉焉，乃为金策，锡用此土，而翦诸鹑首。”李注引列仙传赞云：“秦缪公受金策祚世之业。”又封禅书云：“栎阳雨金，秦献公自以为得金瑞，故作畦畤栎阳而祀白帝。”按：石棺、金策、黑龙、宝雉，正丹石、铁契、文马、石龟之比，赵世多神，意即指此。“神怪茫茫，若存若亡，圣人曼云”者，左太冲魏都赋：“茫茫终古。”李注云：“茫茫，远貌也。”茫、亡韵语。吴越春秋夫差内传云：“上天苍苍，若存若亡。”小尔雅广诂：“曼，无也。”宋氏训篹云：“俗通作‘漫’。”俞云：“此刺莽之以符命自立。”是也。注“如简子之事非一”。按、弘范不以赵为秦，故以简子事为证。赵世家云：“赵简子疾，五日不知人，大夫皆惧医扁鹊视之，出，董安于问。扁鹊曰：‘血脉治也，而何怪？在昔秦缪公尝如此，七日而寤。今主君之疾与之同，不出三日，疾必间，间必有言也。’居二日半，简子寤，语大夫曰：‘我之帝所甚乐，与百神游于钧天，广乐九奏万舞，不类三代之乐，其声动人心。有一熊来，欲援我。帝命我射之，中熊，熊死。又有一罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一翟犬，曰：及而子之壮也，以赐之。帝告我晋国且世衰，七世而亡，嬴姓将大败周人范魁之西，而亦不能有也。余今思虞舜之勋，适余将以其胄女孟姚配而七世之孙。’董安于受言而书藏之。”此简子梦之帝所之事也。又云：“他日，简子出，有人当道，辟之不去（一）。简子召之，曰：‘嘻！吾有所见子晰也。’当道者曰：‘主君之疾，臣在帝侧。’简子曰：‘然，有之。子之见我，我何为？’当道者曰：‘帝令主君射熊与罴，皆死？’简子曰：‘是，且何也？’当道者曰：‘晋国且有大难，主君首之。帝令主君灭二卿，夫熊与罴，皆其祖也。’简子曰：‘帝赐我二笥皆有副，何也？’当道者曰：‘主君之子将克二国于翟，皆子姓也。’简子曰：‘吾见儿在帝侧，帝属我一翟犬，曰及而子之长以赐之。夫儿何谓以赐翟犬？’当道者曰：‘儿，主君之子也。翟犬者，代之先也。主君之子且必有代。及主君之后嗣，且有革政而胡服，幷二国于翟。’简子问其姓而延之以官，当道者曰：‘臣野人，致帝命耳。’遂不见。简子书藏之府。”此简子遇神人致帝命之事也。云如此者非一者，赵世家又云：“知伯攻赵，赵襄子惧，乃奔保晋阳。原过从，后，至于王泽，见三人，自带以上可见，自带以下不可见。与原过竹二节，莫通。曰：‘为我以是遗赵毋恤。’原过既至，以告襄子。襄子齐三日，亲自剖竹，有朱书曰：‘赵毋恤，余霍泰山之阳侯，天使也。三月丙戌，余将使女反灭知氏。女亦立我百邑，余将赐女林胡之地。至于后世，且有伉王，亦黑，龙面而鸟噣，鬓麋髭髯，大膺大胸，修下而冯（二），左衽界乘，奄有河宗，至于休溷诸貉，南伐晋别，北灭黑姑。’襄子再拜受三神之命。”又云：“武灵王十六年，王游大陵。它日，王梦见处女鼓琴而歌诗曰：‘美人荧荧兮，颜若苕之荣。命乎！命乎！曾无我嬴。’异日，王饮酒乐，数言所梦，想见其状。吴广闻之，因夫人而内其女娃嬴，孟姚也。”索隐云：“孟姚，吴广女，舜之后。故上文云‘余思虞舜之勋，故命其胄女孟姚以配而七代之孙’是也。”此皆简子以后之事，协于简子之梦者也。注“子不语怪力乱神”。按：论语文，彼王肃注云：“怪，怪异也；神，谓鬼神之事也。或无益于教化也，或所不忍言也。”世德堂本作“子不语怪之谓”。（一）“去”字原本作“出”，涉上文“简子出”而讹，今据史记赵世家改。（二）“冯”下原本偏书小字“句”，盖作者以示句读，今删。

或问：“子胥、种、蠡孰贤？”曰：“胥也，俾吴作乱，破楚入郢，〔注〕郢，楚都也。鞭尸〔注〕掘平王墓而鞭其尸。借馆，〔注〕君舍君之室，大夫舍大夫之室。皆不由德。〔注〕报父兄之耻于斯则无礼。谋越谏齐不式，〔注〕式，用。不能去，〔注〕三谏不从，于礼可去。卒眼之。〔注〕夫差伐越，越栖会稽，请委国为臣。子胥谏曰：“吴不取越，越必取吴。”又曰：“有吴无越，有越无吴，不改是矣。”吴将伐齐，又谏曰：“兵疲于外，越必袭吴。”不听，遂伐齐。反役，夫差杀之。将死，曰：“吴其亡矣乎！以吾眼置吴东门，以观越之灭吴。”种、蠡不强谏而山栖，俾其君诎社稷之灵而童仆，又终●吴。贤皆不足卲也。〔注〕卲，美。至蠡策种而遁，肥矣哉！”〔注〕美蠡功成身退，于此一举最为善。〔疏〕子胥者，史记伍子胥列传云：“伍子胥者，楚人也，名员。”按：亦作申胥。国语吴语韦注云：“申胥，楚大夫伍奢之子子胥也，名员。鲁昭二十年，奢诛于楚，员奔吴，吴子与之申地，故曰申胥。”汪氏远孙国语发正云：“申是楚地，伍氏之先盖尝食采于申，故一氏申也。”种者，吕氏春秋当染高注云：“大夫种，姓文氏，字禽，楚之邹人。”又尊师注云：“楚鄞人。”毕氏沅校谓皆误，当作“楚之郢人”，引钱詹事说太平寰宇记“文种，楚南郢人”，此必本于高氏注。吴胡部郎玉缙云：“陆士衡豪士赋序李注引吴越春秋云：‘文种者，本楚南郢人也。’当为寰宇记所本。种为郢人无疑。”蠡者，当染高注又云：“范蠡，楚三户人也，字少伯。”问孰贤者，越绝书纪策考引子贡云：“胥执忠信，死贵于生；蠡审凶吉，去而有名；种留封侯，不知令终。二贤比德，种独不荣。”越语云：“范蠡曰：‘四封之内，百姓之事，蠡不如种也；四封之外，敌国之制，立断之事，种亦不如蠡也。’”是三子功业相似，而志趣不同，材能亦异，故欲论其优劣也。“胥也，俾吴作乱”者，左传昭公篇云：“二十年，员如吴，言伐楚之利于州于。公子光曰：‘是宗为戮，而欲反其雠，不可从也。’员曰：‘彼将有他志，余姑为之求士，而鄙以待之。’乃见鱄设诸焉，而耕于鄙。”杜注云：“州于，吴子僚。光，吴公子阖庐也。鱄诸，勇士。”子胥传云：“伍子胥知公子光有内志，欲杀王而自立，未可说以外事，乃进专诸于公子光，退而耕于野。五年而楚平王卒，吴王僚因楚丧使二公子将兵往袭楚。吴国内空，而公子光乃令专诸袭刺吴王僚而自立。（昭二十七年。）是谓吴壬阖庐。阖庐既立，得志，乃召伍员以为行人，而与谋国事。”是也。“破楚入郢，鞭尸借馆”者，左传定公篇：“四年冬，蔡侯、吴子、唐侯伐楚。十一月庚午，二师陈于柏举。阖庐之弟夫概王以其属五千人先击子常之卒，子常之卒奔（一），楚师乱，吴师大败之。吴从楚师，五战及郢。庚辰，吴入郢。”子胥传云：“楚昭王出奔，吴王入郢。伍子胥求昭王既不得，乃掘楚平王墓，出其尸，鞭之三百然后已。”吴太伯世家亦云：“子胥鞭平王之尸，以报父雠。”索隐云：“左氏无此事。”按：越绝书荆平王内传云：“子胥将卒六千，操鞭棰笞平王之墓，而数之曰：‘昔者，吾先人无罪而子杀之，今此报子也。’”吕氏春秋首时亦云：“鞭荆平之坟三百。”惟言鞭墓，不言鞭尸，理较可信。史记云云，疑传述之过。若公羊传定公篇徐疏引春秋说，乃云“鞭平王之尸，血流至踝”；吴越春秋阖闾内传又云：“掘平王之墓，出其尸，鞭之三百，左足践腹，右手抉其目。诮之曰：‘谁使汝用谗谀之口杀我父兄，岂不冤哉？’”则更变本加厉之辞，不足置信矣。音义：“借馆，慈夜切。”小尔雅广言：“借，借也。”左传云“以班处宫”，即阖闾内传云“乃令阖闾妻昭王夫人，伍胥、孙武、白喜亦妻子常、司马成之妻，以辱楚之君臣”也。“谋越谏齐”者，左传哀公篇：“元年，冬，吴王夫差败越于夫椒，遂入越。越子以其甲楯五千保于会稽，使大夫种因吴大宰嚭以行成。吴子将许之，伍员曰：‘不可。臣闻之：树德莫如滋，去疾莫如尽。句践能亲而务施，施不失人，亲不弃劳，与我同壤，而世为仇雠。于是乎克而弗取，又将存之，违天而长寇雠，后虽悔之，不可食已。’弗听。三月，越及吴平。”又：“十一年，吴将伐齐，越子率其众以朝焉。王及列士皆有馈赂，吴人皆喜。唯子胥惧曰：‘是豢吴也夫！谏曰：越在，我心腹之疾也，壤地同而有欲于我。夫其柔服，求济其欲也，不如早从事焉。得志于齐，犹获石田也，无所用之。越不为沼，吴其泯矣。’弗听。”按：哀公十一年吴伐齐之前，吴世家尚有“吴王夫差七年，闻齐景公死，而大臣争宠，新君弱，乃兴师北伐齐。子胥谏”之文。彼索隐云：“此之七年，鲁哀公六年也。左氏此年无伐齐事。”子胥传文同吴世家。然则胥之谏伐齐，先后二次也。“卒眼之”者，国语吴语云：“吴王还自伐齐，（按：哀十一年艾陵之役（二）。）乃讯申胥。申胥释剑而对曰：‘昔吾先王世有辅弼之臣，以能遂疑计恶。今王播弃黎老，而孩童焉比谋。夫天之所弃，必骤近其小喜，而远其大忧，王若不得志于齐而以觉寤王心，吴国犹世。今王无以取之，而天禄亟至，是吴命之短也。员不忍称疾辟易，以见王之亲为越之禽也，员请先死。’将死，曰：‘而县吾目于东门，以见越之入，吴国之亡也。’”胥传云：“太宰嚭既与子胥有隙，因谗曰：‘子胥为人刚暴，少恩猜贼，其怨望恐为祸深也，愿王早图之。’吴王乃使使赐子胥属镂之剑，曰：‘子以此死。’伍子胥仰天叹曰：‘嗟乎！谗臣嚭为乱矣，王乃反诛我。’乃告其舍人曰：‘必树吾墓上以梓，令可以为器，而抉吾眼县吴东门之上，以观越寇之入灭吴也。’”眼之字用此，谓死而犹欲亲见吴亡以为快也。“种、蠡不强谏而山栖”者，越语云：“越王句践即位三年，（韦注云：“鲁哀之元年。”）而欲伐吴。范蠡进谏曰：‘夫国家之事有持盈，有定倾，有节事。持盈者与天，定倾者与人，节事者与地。天道盈而不溢，盛而不骄，劳而不矜其功。夫圣人随时以行，是谓守时。天时不作，弗为人客。人事不起，弗为之始。今君王未盈而溢，未盛而骄，不劳而矜其功，天时不作而先为人客，人事不起而创为之始，此逆于天而不利于人。王若行之，将妨于国家，靡王躬身。’王弗听。范蠡进谏曰：‘夫勇者，逆德也；兵者，凶器也；争者，事之末也。阴谋逆德，好用凶器，始于人者，人之所卒也。淫佚之事，上帝之禁也，先行此者不利。’王曰：‘无是贰言也，吾已断之矣。’果兴师而伐吴，战于五湖，不胜，栖于会稽。”又越语云：“越王句践栖于会稽之上。”韦注云：“山处曰栖。会稽，山名，在今山阴南七里。吴败越于夫椒，遂入越，越子保于会稽，在鲁哀元年。”越世家索隐云：“保山曰栖，犹鸟栖于木以避害也。故六韬曰：‘军处山之高者则曰栖。’”越绝书记地传云：“会稽山上城者，句践与吴战大败，栖其中。”吴云：“言蠡初谏不从，二臣盍强谏而免此败。”司马云：“责其不强谏于未败，至使句践栖于会稽。”是也。“俾其君诎社稷之灵而童仆”者，越语云：“越王句践栖于会稽，王召范蠡而问焉。范蠡对曰：‘卑辞尊礼，玩好女乐，尊之以名。如此不已，又身与之市。’王曰：‘诺。’乃令大夫种行成于吴，请委管钥，属国家，以身随之，君王制之。吴人许诺。王令大夫种守于国，与范蠡入宦于吴。”韦注云：“宦，为臣隶也。”吴越春秋句践入臣外传云：“越句践五年（哀公三年。）五月，入吴，见夫差，稽首再拜称臣，曰：‘东海贱臣句践，上愧皇天，下负后土，不裁功力，污辱王之军士，抵罪边境。大王赦其深辜，裁加役臣，使执箕◆。诚蒙厚恩，得保须臾之命，不胜仰感俯愧。’夫差遂不诛越王，令驾车养马，秘于宫室之中。越王服犊鼻，着樵头；夫人衣无缘之裳，施左关之襦。夫斫剉、养马，妻给水、除粪、洒扫，三年不愠怒，面无恨色。”是其事也。“又终●吴”者，说文：“●，顿仆也。”重文“毙”，俗字作“弊”。吴语云（三）：“吴王夫差起师伐越，越王句践起师逆之江。（按：此当为夫差十二年伐齐以前之事，韦以为即夫椒之役，误也。）大夫种乃献谋曰：‘夫吴之与越，唯天所授，王其无庸战。王不如设戎，约辞行成，以喜其民，以广侈吴王之心。吾以卜之于天，天若弃吴，必许吾成而不吾足也，（按：谓不以得越为餍足。韦云：“言越不足畏。”失之。）将必宽然有伯诸侯之心焉。既罢●其民，而天夺之食，安受其烬，乃无有命矣。’越王许诺，乃命诸稽郢行成于吴。吴王夫差乃告诸大夫曰：‘孤将有大志于齐，吾将许越成，而无拂吾虑。’申胥谏曰：‘不可许也。夫越非实忠心好吴也，又非慑畏吾甲兵之强也。大夫种勇而善谋，将还玩吴国于股掌之上，以得其志。夫固知君王之盖威以好胜也，故婉约其辞以从逸王志，使淫乐于诸夏之国以自伤也。使吾甲兵顿●，民人离落，而日以憔悴，然后安受吾烬。’”是吴之●，种之谋也。越语又云：“王遂兴师伐吴，至于五湖。吴人闻之，出挑战。一日五反，王弗与战。居军三年，吴师自溃。（韦云：“鲁哀二十年冬十一月，越围吴；二十二年冬十一月丁卯，灭吴。”）吴王帅其贤良与其重禄，以上姑苏。使王孙雄行成于越，王弗忍，欲许之。范蠡进谏曰：‘臣闻之，圣人之功，时为之庸，得时弗成，天有还形。天节不远，五年复反。小凶则近，大凶则远。先人有言曰：伐柯者，其则不远。今君王不断，其忘会稽之事乎？’王曰：‘诺。’不许。使者往而复来，辞俞卑，礼俞尊，王又欲许之。范蠡进谏曰：‘孰使我蚤朝而晏罢者，非吴乎？与我争三江、五湖之利者，非吴邪？十年谋之，一朝而弃之，其可乎？王姑勿许，其事易冀已。’王曰：‘吾欲勿许，而难对其使者，子其对之。’范蠡乃左提鼓，右援枹，以应使者，曰：‘昔者上天降祸于越，委制于吴，而吴不受。今将反此义以报此祸，吾王敢无听天之命，而听君王之命乎？’王孙雄曰：‘子范子，先人有言曰：无助天为虐，助天为虐者不祥。今吾稻、蟹不遗种，子将助天为虐，不忌其不祥乎？’范蠡曰：‘王孙子，昔吾先君，固周室之不成子也。故滨于东海之陂，鼋、鼍、鱼、鳖之与处，而¨、黾之与同陼。余虽腼然而人面哉，吾犹禽兽也，又安知是諓諓者乎？’王孙雄曰：‘子范子将助天为虐，助天为虐不祥，雄请反辞于王。’范蠡曰：‘君王已委制于执事之人矣。子往矣，无使执事之人得罪于子。’使者辞反，范蠡不报于王，击鼓兴师以随使者，至于姑苏之宫，不伤越民，遂灭吴。”是吴之●，蠡成之也。“贤皆不足卲也”者，治平本作“邵”，世德堂本同。钱本作“卲”，今从之。胥助光弒僚，是不仁也；报仇过当，是无礼也；谏不用而不去，是不智也；死而疾视吴亡，是不忠也。此胥之贤不足美也。种、蠡知伐吴之不利，不力阻而致败，是无断也；使句践臣隶于吴，是无耻也；以阴谋亡吴，是不义也。此种、蠡之贤之不足美也。“至蠡策种而遁，肥矣哉”者，音义：“策种绝句。种，章用切。”按：当于“遁”字绝句。越语云：“反至五湖，范蠡辞于王曰：‘君王勉之，臣不复入于越国矣。’王曰：‘不谷疑子之所谓者何也？’范蠡对曰：‘臣闻之，为人臣者，君忧臣劳，君辱臣死。昔者君王辱于会稽，臣所以不死者，为此事也。人事已济矣，蠡请从会稽之罚。’王曰：‘所不掩子之恶，扬子之美者，使其身无终没于越国。子听吾言，与子分国；不听吾言，身死，妻子为戮。’范蠡对曰：‘臣闻命矣。君行制，臣行意。’遂乘轻舟以浮于五湖。”越世家云：“范蠡遂去，自齐遗大夫种书曰：‘蜚鸟尽，良弓藏；狡兔死，走狗烹。越王为人长颈乌喙，可与共患难，不可与共乐，子何不去？’种见书，称病不朝，人或谗种作乱，越王乃赐种剑，曰：‘子教寡人伐吴七术，寡人用其三而败吴，其四在子，子为我从先王试之。’种遂自杀。”司马云：“策谓警之使去。贤此一节。”荣按：策犹书也。策种，谓为书遗种。易遯：“上九，肥遯，◆不利。”释文云：“遯字又作‘遁’，同隐退也。”又引子夏传云：“肥，饶裕。”孔疏云：“遯之最优，故曰肥遯。”按：此作“遁”，盖子云所据易如此。注“郢，楚都也”。按：楚世家云：“文王熊赀立，始都郢。”正义引括地志云：“纪南故城，在荆州江陵县北五十里。杜预云：‘国都于郢，今南郡江陵县北纪南城。’是。”括地志又云：“至平王，更城郢，在江陵县东北六里故郢城。”是也。说文：“郢，故楚都，在南郡江陵北十里。”段注云：“今湖北荆州府治江陵县，府治即故江陵城。府东北三里有故郢城。”桂氏馥义证引王观国云：“史记周成王封熊绎于荆蛮，为楚子，居丹阳。楚文王自丹阳徙郢。楚顷襄王自郢徙陈。楚考烈王自陈徙寿春，命曰郢。观国案：前汉地理志曰：‘江陵，故楚郢都。’楚既屡徙至寿春，则去郢远矣。地既非郢，而犹名曰郢者，名贵其所自出也。”注“掘平王墓而鞭其尸”。按：世德堂本无此注。注“君舍君之室，大夫舍大夫之室”。按：公羊传定公篇文。彼解诂云：“舍其室，因其妇人为妻。”注“式，用”。按：尔雅释言文。注“三谏不从，于礼可去”。按：曲礼云：“为人臣者不显谏，三谏不从则逃之。”即此注所本。注“吴其亡矣乎”。按：世德堂本无“乎”字。注“吴不取越，越必取吴”。按：吕氏春秋长攻云：“越国大饥，越王乃使人请食于吴。吴王将与之，伍子胥进谏曰：‘不可与也。夫吴之与越，接土邻境，道易人通，仇雠敌战之国也。非吴丧越，越必丧吴。’”注“有吴无越，有越无吴，不改是矣”。按：越语载子胥之言也。彼韦注云：“言势不两立，灭之之计不可改易也。”注“卲，美”。按：小尔雅广言文。说文：“卲，高也。”高、美义同。注“美蠡功成身退”。按：老子云：“功成名遂身退，天之道。”（一）“之卒”二字原本互倒，据左传改。（二）“哀”字原本作“衷”，形近而误，据左传改。（三）“吴”原本讹作“越”，据国语改。
　　或问“陈胜、吴广”。曰：“乱。”〔注〕此暴乱之人也。曰：“不若是则秦不亡。”曰：“亡秦乎？恐秦未亡而先亡矣。”〔注〕夫有干越之剑者，匣而藏之，不敢用，是宝之至也。况乃轻用其身，而要乎非命之运，不足为福先，适足以为祸始。〔疏〕“陈胜、吴广”者，史记陈涉世家云：“陈胜者，阳城人也，字涉。吴广者，阳夏人也，字叔。二世元年七月，发闾左适（同“谪”。）戍渔阳九百人屯大泽乡。陈胜、吴广皆次当行，为屯长。会天大雨，道不通，度已失期。失期，法皆斩。陈胜、吴广乃谋举大计。广杀尉，陈胜佐之，幷杀两尉。乃诈称公子扶苏、项燕，袒右，称大楚。陈胜自立为将军，吴广为都尉，攻大泽乡。行收兵，北至陈，车六、七百乘，骑千余，卒数万人。乃入据陈。数日，陈涉乃立为王，号为张楚。以吴叔为假王，监诸将，以西击荥阳。吴广围荥阳弗能下，陈王征国之豪杰与计。周文尝事春申君，自言习兵，陈王与之将军印，西击。行收兵，至关，车千乘，卒数十万，至戏，军焉。秦令少府章邯击楚大军，尽败之。周文败走出关，止次曹阳二、三月。章邯追败之，复走次渑池十余日。章邯击，大破之。周文自刭，军遂不战。将军田臧等相与谋曰：‘周章（谓周文。）军已破矣，秦兵旦暮至，我围荥阳城弗能下，秦军至，必大败。不如少遣兵，足以守荥阳，悉精兵迎秦军。今假王骄，不知兵权，不可与计，非诛之，事恐败。’因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等，破之。章邯又进兵击陈西张贺军。陈王出监战，军破。月，陈王之汝阴，还至下城父，其御庄贾杀以降秦。陈胜葬砀，谥曰隐王。陈王故涓人将军吕臣为仓头军，起新阳，攻陈下之，杀庄贾，复以陈为楚。陈胜王凡六月也。”“问陈胜、吴广。曰：乱”者，司马云：“言非有高才远虑，但首乱之人耳。”“不若是则秦不亡”者，世家云：“陈胜虽已死，其所置遣侯王将相竟亡秦，由涉首事也。”“恐秦未亡而先亡矣”者，吴云：“言为权首者先亡也。范晔曰：‘夫为权首，鲜或不及。陈、项且犹未兴，况庸庸者乎？’”按：恐者，疑辞。陈胜、吴广之先秦而亡，乃已着之史事，何所用其疑辞？此盖指当时郡县起为盗贼者而言也。莽传：“五原、代郡起为盗贼，数千人为辈，转入旁郡。莽遣捕盗将军孔仁将兵与郡县合击，岁余乃定。”此天凤二年事。又：“临淮瓜田仪等为盗贼，依阻会稽长州。琅邪女子吕母亦起，遂攻海曲县，杀其宰，引兵入海，其众浸多，后皆万数。”此天凤四年事。是时天下嚣然，势已无异秦末。子云盖知莽之必败，而惧首事者之徒为胜、广，恨己之不得复见太平，故云“恐秦未亡而先亡”。秦亦谓莽也。注“夫有”至“至也”。按：庄子刻意文。彼释文引司马云：“干，吴也。吴、越出善剑也。”又引李云：“干溪，越山，出名剑。”案：“吴有溪名干溪，越有山名若耶，并出善铁，铸为名剑也。”“匣”庄子作“柙”。又按：“宝之至也”钱本作“宝之之至也”。注“不足为福先，适足为祸始”。按：庄子刻意云：“不为福先，不为祸始。”弘范援以解此，非子云本旨也。

或问：“六国并，其已久矣。一病一瘳，迄始皇三载而咸。〔注〕皆属秦也。时激，地保，人事乎？”曰：“具”。请问“事”。曰：“孝公以下，强兵力农，以蚕食六国，事也。”〔注〕是人事也。“保”。〔注〕问保何等。曰：“东沟大河，南阻高山，西采雍、梁，北卤泾垠，便则申，否则蟠，保也。〔注〕采，食税也。泾，泾水也。“激”。〔注〕问激者何？曰：“始皇方斧，将相方刀；六国方木，将相方肉，激也。”〔注〕方，比。〔疏〕“六国并，其已久矣”者，六国表索隐云：“六国乃韩、魏、赵、楚、燕、齐，幷秦凡七国，号曰七雄。”按：表周威烈王二十三年，魏、韩、赵始列为诸侯。安王十六年，田常曾孙田和始列为诸侯；二十三年，田氏遂幷齐而有之，太公望之后绝祀；二十六年，魏、韩、赵灭晋，绝无后。秦始皇二十六年，初幷天下，立为皇帝。自威烈王二十三年戊寅，至始皇二十六年庚辰，凡一百八十三年。“一病一瘳”者，一犹或也。乐记云：“一动一静者，天地之间也。”左传昭公篇云：“疆场之邑，一彼一此，何常之有？”又云：“一臧一否，其谁能常之？”谷梁传庄公篇云：“一有一亡曰有。”尔雅释地云：“泉一见一否为瀸。”文例与此相同。经传释词云：“诸一字并与或同义。”是也。说文：“瘳，疾愈也。”此谓六国并立，更盛迭衰，如人之有时而病，有时而愈也。“迄始皇三载而咸”者，吴云：“按始皇即位，以岁在乙卯为元年，至二十六年始幷天下，乃称皇帝。今言始皇三载而咸者，盖言称皇帝后三年，东行郡县，上邹峄山，刻石颂秦功德，封泰山，禅梁父，而天下咸一也。”司马云：“按始皇十七年始灭韩，至二十六年灭齐，天下为一。今云三载，阙。”俞云：“始皇二十六年始幷天下，称皇帝，而此言三载，于义可疑。今按重黎一篇多杨子之微言，李注上文黄帝终始章曰：‘深矣！杨子之谈也。王莽置羲和之官，故上章寄微言以发重黎之问，而此句明言真伪之分也。’然则杨子之文，固有深意矣。夫始皇以二十六年幷天下，当时无不知之，乃云始皇三载者，故为悠谬之词以寓意也。按：汉书元始五年平帝崩，莽称摄皇帝，改明年为居摄元年。至居摄三年十一月戊辰，即真天子位，以十二月癸酉朔为始建国元年。然则所谓始皇三载者，其文则指始皇，其意则在新莽。以居摄三年当始皇之二十六年，使其文若谬误者，而其旨微，其辞曲矣。”荣按：法言借论古以寓刺时，其文固多隐约。然如曲园此解，谓以居摄三年当始皇二十六年，故曰“始皇三载”，则似过于穿凿。疑“三载”乃“三十载”之误，举成数言，故曰三十载。传写脱“十”，遂为三载耳。咸犹兼也。诗閟宫：“敦商之旅，克咸厥功。”郑笺云：“咸，同也。”广雅释诂：“兼，同也。”咸、兼俱训同，故兼亦可谓之咸。“迄始皇而咸”，犹寡见云：“至于秦兼”也。温公云“天下为一”，解咸为一，一亦同也。“时激，地保，人事乎”者，司马云：“‘激’当作‘徼’，古尧切。徼其可取之时。”按：说文：“憿，幸也。”桂氏义证云：“幸也者，檀弓：‘幸而至于旦。’注云：‘幸，觊也。’”玉篇：“憿，行险也。”经典借“徼”字。中庸：“小人行险以徼幸。”汉书高帝纪：“愿大王以幸天下。”晋灼曰：“臣民被其德，以为徼幸也。”又或作“儌”，一切经音义八“儌冀（一），冀幸也。”王氏句读云：“玉篇：‘憿，行险也。’与许君此说皆用中庸‘小人行险以徼幸’也。”中庸古本盖作“憿”，“憿幸”是连语，两字同义。激即“憿”之假。古感激字或以“憿”为之，童子逢盛碑“感憿三成”，是也。故憿幸字亦以“激”为之，因经典多借“徼”为“憿”，故温公云当作“徼”也。幸之本义为吉而免凶，活用之则以为觊冀得吉之义。憿义亦然。凡云徼福及云徼天之衷者，皆憿之活用。此云时激，则用“憿”之本义，犹云天幸也。左传僖公篇：“今虢为不道，保于逆旅。”孔疏云：“保者，固守之语。”国策魏策：“魏武侯称曰：‘河山之险，不亦信固乎！’吴起对曰：‘河山之险，信不足保也。’”明保、固互用。周礼大司马郑注云：“固，险可依以固者也。”然则地保犹云地险也。“孝公以下，强兵力农”者，史记秦本纪：“秦献公二十四年，献公卒，子孝公立。”索隐云：“名渠梁。”按：六国表秦献公二十四年，即孝公元年，当周显王八年庚申也。“强兵”，治平本作“强”，今依钱本。荀子议兵云：“秦人，其生民也狭阨，其使民也酷烈，劫之以埶，隐之以阨，忸之以庆赏，(tm)之以刑罚，使天下之民所以要利于上者，非斗无由也。阨而用之，得而后功之，功赏相长也。五甲首而隶五家，是最为众强长久，多地以正，故四世有胜，非幸也，数也。”杨注云：“四世：孝公，惠王，武王，昭王也。”是其强兵之事也。秦本纪云：“孝公十二年，为田开阡陌。”又商君传云：“定变法之令，令大小僇力本业，耕织致粟帛多者，复其身。事末利及怠而贫者，举以为收孥。”汉书地理志云：“孝公用商君，制辕田，开阡伯，东雄诸侯。”张晏云：“周制三年一易，以同美恶。商鞅始割列田地，开立阡陌，令民各有常制。”孟康云：“三年爰土易居，古制也，末世浸废。商鞅相秦，复立爰田。上田不易，中田一易，下田再易，爰自在其田，不复易居也。”食货志云：“自爰其处而已。”是也。辕、爰同。颜云：“南北曰阡，东西曰伯，皆谓开田之疆亩也。”是其力农之事也。史记秦楚之际月表云：“秦起襄公，章于文、缪，献、孝之后，稍以蚕食六国。”按：六国表秦孝公八年与魏战元里，取少梁；十年，伐安邑，降之；十一年，围固阳，降之。惠文王三年，拔韩宜阳；六年，魏以阴晋为和，命曰宁秦；八年，魏入少梁、河西地于秦；九年，度河，取汾阴、皮氏，围焦，降之；十年，围蒲阳，降之，魏纳上郡；又后九年，取赵中都西阳。（表“西阳”下有“安邑”字，今据本纪。）武王四年，拔宜阳城，涉河，城武遂。昭王十六年，拔韩宛；十七年，魏入河东四百里；又韩与秦武遂地方二百里；十八年，击魏，至轵，取城大小六十一；十九年，拔赵桂阳；二十年，拔魏新垣、曲阳之城；二十一年，魏纳安邑及河内；二十二年，拔齐列城九；二十四年，拔魏安城；二十六年，拔赵石城；二十八年，拔楚鄢、西陵；二十九年，击楚，拔郢，更东至竟陵；三十年，拔楚巫、黔中；三十一年，拔魏两城；三十二年，拔魏两城，魏与秦温以和；三十三年，拔魏四城；三十四年，魏与秦南阳以和；三十七年，拔赵阏与，又击齐刚寿；三十九年，拔魏怀；四十一年，拔魏廪丘；四十二年，拔赵三城；四十三年，拔韩陉，城汾旁；四十四年，攻韩，取南阳，（本纪作“南郡”。）又击韩太行；四十五年，攻韩，取十城，又取楚州；五十年，拔魏新中；五十一年，击韩阳城。庄襄王元年，拔韩成皋、荥阳；二年，击赵榆次、新城、狼孟，得三十七城；三年，拔韩上党。始皇元年，拔赵晋阳；三年，击韩，取十三城；五年，取魏酸枣二十城；七年，拔魏汲；九年，拔魏垣、蒲阳、衍；十一年，拔赵阏与、邺，取九城；十三年，拔赵平阳；十四年，拔赵宜安；十五年，拔赵狼孟、鄱吾；十六年，受韩南阳地；十七年，得韩王安，尽取其地；十九年，拔赵，虏王迁，公子嘉自立为代王；二十一年，大破楚，取十城；拔燕蓟；二十二年，击魏，得其王假，尽取其地；二十四年，破楚，虏其王负刍；二十五年，击燕，虏王喜；又击代，虏王嘉；二十六年，击齐，虏王建。是孝公以下蚕食六国之事也。“东沟大河”者，禹贡云：“黑水西河维雍州。”孔疏云：“计雍州之境，被荒服之外，东不越河，而西踰黑水。王肃云：‘西据黑水，东距西河。’所言得其实也。河在雍州之东，而谓之西河者，龙门之河在冀州西界，故谓之西河。”秦本纪云：“孝公元年，令曰：‘昔我穆公，自岐、雍之间修德行武，东平晋乱，以河为界；西霸戎、翟，广地千里；天子致伯，诸侯毕贺，为后世开业，甚光美。会往者厉、躁、简公、出子之不宁，国家内忧，未遑外事。三晋攻夺我先君河西地，诸侯卑秦，丑莫大焉。”是穆公之时秦已有河西地，东境至河，与晋夹河为界。后晋复夺河西，至三家建国，河西为魏地，故秦本纪正义云：“魏西界与秦相接，南自华州郑县西北过渭水，滨洛东岸，向北有上郡、鄜州之地，皆筑长城以界秦境。”此孝公之初，秦东境以魏长城为界，其长城以东皆为魏地。自孝公八年取少梁，惠文王六年，魏以阴晋为和，八年魏入少梁、河西地于秦，十年魏纳上郡，于是魏河西之地尺寸悉归于秦，而秦境得东至于河也。“南阻高山”者，诗终南毛传云：“终南，周之名山中南也。”地理志：“右扶风武功太壹山，古文以为终南。”张平子西京赋云：“汉氏初都，在渭之涘，秦里其朔，实为咸阳。于前则终南太一，隆崛崔崒，隐辚郁律，连冈乎嶓冢。”李注云：“终南，南山之总名；太一，一山之别号。”水经注渭水篇云：“渭水又径武功县故城北。地理志曰：‘县有太一山，古文以为终南。’杜预以为中南也。亦曰太白山，在武功县南，去长安二百里，不知其高几何。俗云：‘武功太白，去天三百。’杜彦达曰：‘太白山南连武功山，于诸山最为秀杰，冬、夏积雪，望之皓然。’”干隆府厅州县考：“西安府终南山，在府城南五十里，一名中南山，一名终隆山，一名太乙山，一名周南山，一名地肺山，一名秦山。按旧图经，西自凤翔府郿县入境，连亘盩厔、鄠县及长安、咸宁四县之南，又东抵蓝田县界。今考在盩厔、鄠县者为南山，其自长安以东者盖秦岭，三秦记所谓‘长安正南，山名秦岭’是也。”音义：“高山，本或作‘商山’。”司马云：“宋、吴本作‘商山’。”按：尔雅释地：“河西曰雝州。”释文：“雍者，拥也。东崤：西汉，南商于，北居庸，四山之内拥翳也。”王莽传莽命五威前关将军之文云：“绕熘之固，南当荆、楚。”颜注云：“谓之绕熘者，言四面塞●，其道屈曲，溪谷之水，回绕而熘也。其处即今商州界七盘十二绕是也。”然则或作“商山”者，义亦可通。商山在今陕西商州东也。“西采雍、梁”者，音义：“西采，仓代切。雍、梁，于用切。”西京赋云：“右有陇坻之隘，隔阂华戎，岐、梁、汧、雍，陈宝鸣鸡在焉。”按：岐、梁、汧、雍皆汉右扶风地。岐谓美阳，梁谓好畤，汧谓汧县，雍谓雍县。此文“雍、梁”即指此，非谓禹贡之雍、梁二州也。地理志：“右扶风雍，秦惠公都之，有五畤，太昊、黄帝以下祠三百三所。橐泉宫，孝公起；祈年宫，惠公起；棫阳宫，昭王起。”水经注渭水篇云：“渭水又东径雍县南，雍水注之，水出雍山，东南流，历中牢溪。南流径胡城东，盖秦惠公之故居，所谓祈年宫也。孝公又谓之为橐泉宫。雍水又东，左会左阳水，世名之西水。雍水又与东水合，东流，邓公泉注之。数源俱发于雍县故城南，县故秦德公所居也。雍有五畤祠。应劭曰：‘四面积高曰雍。’阚骃曰：‘宜为神明之隩，故立群祠焉。’雍水又东，径召亭南，世谓之树亭川。雍水又东南流，与横水合。雍水又南，径美阳县之中亭川，合武水。雍水又南，径美阳县西，其水又南，流注于渭。”是雍县之得名以雍水，雍水之得名以雍山，雍州之名当亦由此。所谓“四面积高”，及云“四山之内拥翳”者，盖皆后起之义。雍山在今凤翔府汧阳县东。又志：“右扶风好畤有梁山宫，秦始皇起。”水经注渭水篇云：“莫水出好畤县梁山大岭，东南径梁山宫西，故地理志曰：‘好畤有梁山宫，秦始皇起。’水东有好畤县故城。”阎氏若璩四书释地续云：“雍州有二梁山，一在今韩城、合阳两县境，书‘治梁及岐’，诗‘奕奕梁山’，春秋‘梁山崩’，尔雅‘梁山，晋望也’皆是。孟子梁山则在今干州西北五里，其山横而长，自邠抵岐二百五十余里，山适界乎一百三十里之间。太王当日必踰此山，然后可远狄患，营都邑。”按：此即郦注所谓梁山大岭，莫水所出，好畤梁山宫以此得名。然则雍者，雍水所经之域；梁者，莫水所经之域，皆秦西沃壤，班孟坚西都赋所谓“众流之隈，汧涌其西，华实之毛，则九州之上腴”者，故曰“西采”。旧解以禹贡二州释此文雍、梁。吴云：“西以雍、梁二州为供事、采事也。书曰：‘百里采。’孔云：‘供王事而已。’”司马云：“梁州，蜀地也。”按：龙门河以西即为雍州之域，前文既云东沟大河，则秦境东不踰雍，何得目雍为西也？“北卤泾垠”者，音义：“卤音鲁。”按：谷梁传昭公篇云：“中国曰大原，夷狄曰大卤。”古微书引春秋说题辞云：“广延曰大卤。”地理志：“安定郡泾阳，◆头山在西，禹贡泾水所出。东南至阳陵，入渭。过郡三，行千六十里，雍州川。”说文：“泾水出安定泾阳◆头山，东南入渭，雝州之川也。”段注云：“今甘肃平凉府附郭，平凉县西南，有故泾阳城，汉县也。◆头山亦作笄头山，始皇纪作鸡头山，在今平凉府西南四十里。今泾水出山之泾谷，经泾州，又经陕西邠州长武县，至西安府高陵县西南二十里入渭，曰泾口，大致东南流也。”说文：“垠，地垠也，一曰岸也。”史记河渠书云：“韩闻秦之好兴事，欲罢之毋令东伐，乃使水工郑国间说秦，令凿泾水，自中山西邸瓠口为渠，并北上，东注洛，三百余里，欲以溉田。中作而觉，秦欲杀郑国。郑国曰：‘始臣为间，然渠成，亦秦之利也。’秦以为然，卒使就渠。渠就，用注填阏之水，溉泽卤之地四万余顷，收皆亩一钟。于是关中为沃野，无凶年，秦以富强，卒幷诸侯。因命曰郑国渠。”“便则申，否则蟠”者，史记范睢传：“睢说秦昭王曰：‘大王之国，四塞以为固，利则出攻，不利则守，此王者之地也。’”“始皇方斧”云云者，司马云：“始皇欲斲丧诸侯，方如斧；而诸侯愚昧，方如木。秦之将相锐于功利，方如刀；而诸侯将相懦弱，方如肉。故始皇所以能兼天下者，适丁是时也。”按：谓秦君臣有刚强之资，而所遇六国君臣适皆脆弱，因得以斩伐宰割之，是亦天幸也。注“皆属秦也”。按：弘范训咸为皆，而云皆属秦，则以为指六国而言。俞云：“咸者，‘●’之假字。说文戈部：‘●，绝也，读若咸。’经传即以‘咸’为之。尚书君奭篇‘咸刘厥敌’，周书世俘篇：‘越五日甲子朝至，接于商，则咸刘商王纣’，‘咸’皆‘●’之假字也。迄始皇三载而咸，谓至始皇三载而绝也。李注训咸为皆，失之。”荣谓曲园读咸为●，义虽与弘范异，其以为指六国言则同。然下文“时激，地保，人事乎”，及“孝公以下，强兵力农”云云，均谓秦，不谓六国。则所谓三载而咸者，自即就始皇言。若以为指六国，则上下文义不能一贯。李注固非，俞说亦未得也。注“是人事也”。按：世德堂本无此注。注“问保何等”。按：世德堂本无此注。注“采，食税也”。按：诗缁衣孔疏云：“采谓田邑，采取赋税也。”注“问激者何”。按：世德堂本无此注。注“方，比”。按：考工记：“梓人为侯，广与崇方。”郑注云：“方犹等也。”广雅释诂：“方，类也。”（一）“冀”下原本有偏书小字“句”，盖作者以示句读，今删。

或问：“秦伯列为侯卫，〔注〕在外候望，罗卫天子。卒吞天下，而赧曾无以制乎？”曰：“天子制公、侯、伯、子、男也，庸节。〔注〕庸，用也；节，节度也。节莫差于僭，僭莫重于祭，祭莫重于地，地莫重于天，〔注〕既盗土地，又盗祭天。则襄、文、宣、灵其兆也。〔注〕始于四公以来者，言周之衰非一朝一夕矣。昔者襄公始僭，西畤以祭白帝；文、宣、灵宗，兴鄜、密、上、下，用事四帝，而天王不匡，反致文、武胙。〔注〕宗，尊也。文公起鄜畤，宣公起密畤，灵公起上、下畤。是以四疆之内各以其力来侵，攘肌及骨，而赧独何以制秦乎？”〔注〕人之迷也，其日固已久矣。数世之坏，非一人之所支也。〔疏〕“秦伯列为侯卫”者，诗谱云：“秦者，陇西谷名，于禹贡近雍州鸟鼠之山。尧时有伯翳者，实皋陶之子，佐禹治水，水土既平，舜命作虞官，掌上下草木鸟兽，赐姓曰嬴。历夏、商兴衰，亦世有人焉。周孝王使其末孙非子养马于汧、渭之间。孝王为伯翳能知禽兽之言，子孙不绝，故封非子为附庸，邑之于秦谷。至曾孙秦仲，宣王又命作大夫，始有车马、礼乐、侍御之好，国人美之，秦之变风始作。秦仲之孙襄公，平王之初，兴兵讨西戎以救周。平王东迁王城，乃以岐、丰之地赐之，始列为诸侯。”国语周语云：“侯卫宾服。”韦注云：“此总言之也。侯，侯圻也；卫，卫圻也。言自侯圻至卫圻，其间凡五圻，圻五百里，五五二千五百里，中国之界也。谓之宾服，常以服贡，宾见于王也。五圻者，侯圻之外曰甸圻，甸圻之外曰男圻，男圻之外曰采圻，采圻之外曰卫圻。周书康诰曰‘侯、甸、男、采、卫’是也。”按：康诰作“侯、甸、男邦、采、卫”，孔疏云：“‘男’下独有‘邦’，以五服男居其中，故举中则五服皆有邦可知。”尚书大传云：“周公摄政，四年建侯卫。”陈氏今文经说考云：“据韦昭解侯卫引康诰云云，则知大传所云‘四年建侯卫’，即此经侯、甸、男邦、采、卫。侯卫者，总侯圻至卫圻，包五服而言之。”经传释词云：“为犹于也。”然则列为侯卫者，谓列于五服也。“卒吞天下，而赧曾无以制乎”者，音义：“赧，奴板切。”周本纪：“慎靓王立，六年崩。子赧王延立。”索隐引皇甫谧云：“名诞。赧非谥，谥法无‘赧’，正以微弱，窃鈇逃债，赧然惭愧，故号曰赧耳。又按尚书中候以‘赧’为‘然’，郑玄云：‘然读曰赧。’王劭按：‘古音人扇反，今音奴板反。尔雅：‘面惭曰赧。’”又本纪：“周君、王赧卒。”正义引刘伯庄云：“赧是惭耻之甚。轻微危弱，寄住东、西，足为惭赧，故号之曰赧。”又六国表“周赧王元年”，索隐云：“赧音泥简反。宋衷云：‘赧，谥也。’”竹书纪年作“隐王”，沈约注云：“史记作‘赧王’，名延。盖赧、隐声相近。”胡部郎玉缙云：“赧王卒于西周武公、东周文君之前，不应无谥，赧即其谥也。皇甫谧云谥法无赧，盖所见谥法已脱此条。宋衷云：‘赧，谥也。’宋在皇甫前，其所见本尚有赧。沈约竹书注谓赧、隐声相近，意以隐为赧之假字也。说文：‘赧，面惭而赤也。从赤、●声。周失天下于赧王。’夫曰失天下，曰赧王，赧之为谥可知，其取惭赤之义亦可知也。”按：本纪书“赧王延立”，六国表书“周赧王元年”，赧当是谥。汉书人表：“赧王延，慎靓王子。”即本史记，亦以赧为谥。然本纪于“赧王延立”以下皆称“王赧”，楚世家亦云“周王赧使武公谓楚相昭子”，赧既是谥，似不应有“王赧”之称。或疑此校书者因皇甫谧有赧非谥之说，遂于“赧王”字或改为“王赧”。然韦孟风谏诗“王赧听谮，实绝我邦”，子云豫州箴“王赧为极，实绝周祀”，论衡儒增引传“秦昭王使将军摎攻王赧。王赧惶惧，奔秦，尽献其邑三十六、口三万。秦受其献，还王赧。王赧卒”，此必非因皇甫说而改者。盖王赧者，生时之号；赧王者，殁后之称。生而窃鈇逃债，赧然惭愧，则谓之王赧；殁而以失天下为耻，即以赧为谥，遂谓之赧王。或讳“赧”而以声近之字易之，则谓之隐王耳。“天子制公侯伯子男也，庸节”者，丧服四制云：“节者，礼也。”宋云：“言天子用礼节以制驭五等诸侯，各有其序。”“节莫差于僭”者，公羊传隐公篇解诂云：“僭，齐也，下效上之辞。”论语八佾皇疏云：“卑者滥用尊者之物曰僭也。”“僭莫重于祭”者，祭统云：“凡治人之道，莫急于礼。礼有五经，莫重于祭。”郑注云：“礼有五经，谓吉礼、凶礼、宾礼、军礼、嘉礼也。莫重于祭，谓以吉礼为首也。”国语鲁语云：“夫祀国之大节也。”世德堂本作“僭莫僭于祭”。“祭莫重于地”者，地谓祭地，凡庙祧坛墠之属皆是。说文：“畤，天地五帝所基址，祭地也。”系传云：“祭地，所祭之地也。”按：祭地者，神灵所止，是祭之主。僭祭地，则一切牲玉之制，笾豆之数，乐舞之节，冕服之等皆随之，故僭祭莫重于僭祭地也。“地莫重于天”者，祭地之中，莫大于祭天之地畤，所以祭天僭畤尤甚于僭立其它坛庙也。“襄、文、宣、灵其兆也”者，秦本纪：秦仲子庄公；庄公卒，太子襄公代立；襄公生文公；文公卒，太子竫公子立，是为宁公；宁公子三人，武公、德公、出子，宁公卒，出子立，卒；立武公，卒；立其弟德公，卒；子三人，长子宣公立，卒；其弟成公立，卒；其弟缪公立，（亦作“穆公”。）卒；太子立，是为康公，卒；子共公立，卒；子桓公立，卒；子景公立，卒；子哀公立，卒；太子夷公蚤死，立夷公子，是为惠公，卒；子悼公立，卒；子厉共公立，卒；子躁公立，卒；立其弟怀公，怀公自杀，太子曰昭子，蚤死，大臣乃立昭子之子，是为灵公。按：自灵公以后，又七世十一君，而为始皇也。左太冲魏都赋：“兆朕振古。”李注云：“兆犹机事之先见者也。”“襄公始僭，西畤以祭白帝；文、宣、灵宗，兴鄜、密、上、下，用事四帝”者，音义：“西畤，音止。鄜，芳无切。”按：封禅书云：“秦襄公既侯，居西垂，自以为主少皞之神，作西畤，祠白帝，其牲用骝驹、黄牛、羝羊各一云。”（按：秦本纪作“各三”。三牲为一牢，各三，谓用三牢也。）其后，“秦文公东猎汧、渭之间，卜居之而吉。文公梦黄蛇自天下属地，其口止于鄜衍。文公问史敦，敦曰：‘此上帝之征，君其祠之。’于是作鄜畤，用三牲，（按：本纪作“三牢”。）郊祭白帝焉”。其后，“宣公作密畤于渭南，祭青帝”；其后，“秦灵公作吴阳上畤，祭黄帝；作下畤，祭炎帝（一）。”索隐云：“鄜，地名，后为县，属冯翊。吴阳，地名，盖在岳之南。雍旁有故吴阳武畤，今盖因武畤又作上、下畤，以祭黄帝、炎帝也。”周礼：“小宗伯兆五帝于四郊。”郑注云：“兆为坛之营域。五帝：苍曰灵威仰，大昊食焉。赤曰赤熛怒，炎帝食焉。黄曰含枢纽，黄帝食焉。白曰白招拒，少昊食焉。黑曰汁光纪，颛顼食焉。黄帝亦于南郊。”此秦畤之用事四帝，即周礼兆五帝于四郊之事。畤、兆义同，皆谓为坛以祭也。周礼“大宗伯以禋祀祀昊天上帝”，与“小宗伯兆五帝于四郊”有别。此兆五帝之事而谓之祭天者，析言则礼秩不一，散文则五帝亦天，所谓六天也。郊特牲孔疏云：“郑氏以为天有六天，郊、丘各异。天为至极之尊，其体只应是一，而郑氏以为六者，指其尊极清虚之体，其实是一；论其五时生育之功，其别有五。以五配一，故为六天。据其在上之体谓之天，天为体称，故说文云：‘天，颠也。’因其生育之功谓之帝，帝为德称也，故毛诗传云：‘审谛如帝。’故周礼司服云：‘王祀昊天上帝则大裘而冕，祀五帝亦如之。’五帝若非天，何为同服大裘？又小宗伯云：‘兆五帝于四郊。’礼器云：‘飨帝于郊，而风雨寒暑时。’帝若非天，焉能令风雨寒暑时？又春秋纬：‘紫微宫为天帝。’又云：‘北极耀魄宝，又云大微宫，有五帝坐星。青帝曰灵威仰，赤帝曰赤熛怒，白帝曰白招拒，黑帝曰汁光纪，黄帝曰含枢纽。’是五帝与天帝六也。又五帝亦称上帝，故孝经曰：‘严父莫大于配天，则周公其人也。’下即云：‘宗祀文王于明堂，以配上帝。’帝若非天，何得云严父配天也？而贾逵、马融、王肃之等以五帝非天，唯用家语之文，谓大皞、炎帝、黄帝五人之帝属。其义非也。”近儒于六天之说，是非纷然。其以为是者，则如孙氏星衍六天及感生帝辨云：“五天帝之说不始于郑，灵威仰之属亦不独出于纬书。史记载秦襄公祠白帝，宣公祠青帝，灵公祭黄帝、炎帝。汉高祖曰：‘天有五帝，而有四帝，何也？’乃立黑帝祠。然则五色之帝，自周已来有是名矣。古巫咸、甘、石三家天文之书，以人事定星位。甘氏中官有天皇大帝一星，在钩陈口中。又有五帝内座五星，在华盖下。天官书多用石氏星经。又有五星五帝坐，在南官。盖中官天皇大帝象圜丘，五帝内座象南郊，南官五帝坐象明堂。而甘公、石申皆周人，其所据又三代古书，谶纬如后出，亦当本此。又开元占经引黄帝占曰：‘天皇大帝名耀魄宝。’其名出黄帝占，则知灵威仰诸名所传已久。故周礼大祝辨六号，一曰神号，二曰鬼号，三曰示号，明天地人鬼皆有号。若止称之为天，何必辨之？”其以为非者，则金氏鹗求古录礼说云：“五帝非天也。五帝各司一时一方，是五行之精，为天之佐。犹四岳之于地，三公之于王耳。周礼掌次上言‘大旅上帝’，下言‘祀五帝’，与‘朝日’连文。司服上言‘祀昊天上帝’，下言‘祀五帝’，则知五帝与天显然有别。祀五帝与朝日同张大次、小次，而与大旅上帝张毡案、设皇邸不同，五帝之卑于天可知。小宗伯云：‘兆五帝于四郊，四望、四类亦如之。’四望谓岳、渎等，四类谓日、月等，是五帝之尊与日、月、岳、渎大略相准，故掌次与朝日同其仪也。又五帝亦通称上帝，典瑞云：‘四圭有邸，以祀天，旅上帝。两圭有邸，以祀地，旅四望。’此上帝别言于天之下，明非天帝。郑注以为五帝，是也。旅上帝与旅四望对言，则五帝与四望略相等可知，而其卑于天益明矣。灵威仰等名，又甚怪僻。孙渊如谓大祝辨六号，一曰神号，五帝若无灵威仰等称，何以辨之？不知月令大皞等名，即五帝之号也。郑注月令，以大皞等为五人帝，其说亦误。大皞等为五帝之号，自古有之。伏羲等五人帝以五行之德代王，后人因以配五帝，而以五帝之号称之耳，非五帝本无号也。月令言五时生育之主，自当以五天帝言之，不宜以五人帝言之也。”按：诚斋以月令五帝即古五天帝之名，所见甚卓。孙氏诒让小宗伯疏引惜诵王注“五帝谓五方神也。东方为太皞，南方为炎帝，西方为少皞，北方为颛顼，中央为黄帝”，谓汉人已有以太皞等为五方帝之名者，足与金说互证。胡部郎玉缙云：“晋语虢公梦蓐收之状白毛虎爪，此蓐收神之形，必非该之貌。则知太皞、句芒等本古者五行天帝、天神之号，非伏戏与重等也。愚更以封禅书‘秦襄公自以为主少皞之神，作西畤，祠白帝’之文证之，明白帝即是少皞之神。又秦灵公作吴阳上畤，祭黄帝；作下畤，祭炎帝，其非祭轩辕、神农氏人帝可知。淮南子说林：‘黄帝生阴阳。’高注云：‘黄帝，古天神也。’则太皞等为古五天帝之称，确不可易。然必谓五天帝与天有别，祭五帝不得谓祭天，则亦非通论。盖以祭之等秩言，则祀昊天上帝之与兆五帝自有隆杀之殊，故礼器云：‘大旅具矣，不足以飨帝。’郑注云：‘大旅，祭五帝也。飨帝，祭天。’而以祭之类别言，则五帝同是天神，亦通称上帝，祭五帝即祭天之一种，故郊特牲疏引皇氏云：‘天有六天。岁有八祭，冬至圜丘，一也；夏正郊天，二也；五时迎气，五也，通前为七也。九月大飨，八也。’此文先云祭莫重于天，后云僭西畤以祭白帝，又云用事四帝，明祭五帝即为祭天。此先秦以来之通义，安得云五帝非天也？盖天之为神，出于人之想象，非实有其质。苟以清虚之体言之，则岂独五帝非天，即所谓昊天上帝者，亦何必天哉？而以神明不测之德言之，则昊天者群灵之总汇，五帝者一神之化身，分之则为六天，合之仍为一体。必斤斤较量其高卑，斯拘墟之见也。”“天王不匡，反致文、武胙”者，音义：“天王不匡，俗本作‘天下’，误。”司马云：“宋、吴本‘天王’作‘天下’。”按：致胙乃天子之事，若作“天下”，则上下文义不洽，此谬误之显然者。独断云：“天王诸夏之所称，天下之所归往，故称‘天王’。”周本纪云：“显王九年，致文、武胙于秦孝公。”又：“三十五年，致文、武胙于秦惠王。”集解云：“胙，膰肉也。”按：周礼大宗伯：“以脤膰之礼，亲兄弟之国。”郑注云：“脤膰，社稷宗庙之肉，以赐同姓之国，同福禄也。”是周制膰肉惟赐同姓之国，若异姓，则二王后亦得有此赐。左传僖公篇云：“宋，先代之后也，于周为客，天子有事，膰焉。”是也。其异姓复非二王后而得此赐者，则为异数。僖公篇又云：“王使宰孔赐齐侯胙，曰：‘天子有事于文、武，使孔赐伯舅胙。’”杜注云：“尊之，比二王后。”然则显王之致胙于秦，是尊秦，比于二王后也。六国表云：“太史公读秦记，至犬戎败幽王，周东徙洛邑，秦襄公始封为诸侯，作西畤，僭端见矣。礼曰：‘天子祭天地，诸侯祭其域内名山大川。’今秦位在藩臣，而胪于郊祀，君子惧焉。”按：曲礼：“天子祭天地，祭四方，祭山川，祭五祀，岁遍。诸侯方祀，祭山川，祭五祀，岁遍。大夫祭五祀，岁遍。”孔疏云：“诸侯方祀者，诸侯既不得祭天地，又不得祭五方之神，惟祀当方，故云方祀。”似襄、文祠少皞之神，得以方祀为解。然曲礼此文，郑君以为殷制，故与王制“天子祭天地，诸侯祭社稷，大夫祭五祀”之文不合，则西畤、鄜畤虽独祠白帝，已非周法所许。至宣公祠青帝，灵公祠黄帝、炎帝，而变本加厉，无异僭王。襄、文当平王之世，周初东迁，王灵犹在，斯时若正秦之僭，秦当有所惮而不复为。平王不加正，遂有宣公作密畤之事。宣公当惠王之世，周室日衰，天下犹以尊王为美，虽不能讨，亦可声其罪于诸侯。惠王不加正，遂有灵公作上、下畤之事。灵公当威烈王之世，周之号令不行于天下，其不能有所匡正，自不足怪。然即不为匡正，更无加僭乱者以殊锡之理。及显王致胙于秦，而后天下知周之果不复存矣。“是以四疆之内各以其力来侵”者，谓自此以后，秦遂称王，韩、赵、燕继之，战国之祸于是烈也。“攘肌及骨”者，吕刑云：“夺攘矫虔。”郑注云：“有因而盗曰攘。”宋云：“肌喻远，骨喻近。”“而赧独何以制秦乎”，世德堂本无“而”字。按：秦之吞天下，非王赧所能制，无待发问。此章之旨，亦以秦喻莽也。“襄、文、宣、灵其兆也”者，谓莽乘四父历世之权也。“天王不匡，反致文、武胙”者，谓元始四年，拜莽宰衡；五年，加莽九命之锡也。“攘肌及骨”者，谓始而辅政，继而居摄，终而篡国也。“赧独何以制秦乎”者，赧谓元后。元后传赞云：“位号已移于天下，而元后卷卷犹握一玺，不欲以授莽。妇人之仁，悲夫！”即其义也。注“在外候望，罗卫天子”。按：此释侯服、卫服之义也。逸周书职方：“方千里曰王圻，其外方五百里为侯服，又其外方五百里为甸服，又其外方五百里曰男服，又其外方五百里为卫服。”孔注于“侯服”下云“为王者斥候也”，于“卫服”下云“为王扞卫也”。注“庸，用也；节，节度也”。按：世德堂本“用”作“以”，又不重“节”字。注“既盗土地，又盗祭天”。陶氏鸿庆读法言札记云：“李注云：‘既盗土地，又盗祭天。’然正文但言僭祭，不言盗土地。吴注云：‘天子得祭天地。’然正文但云地莫重于天，不云祭莫重于天地。是二说均未安也。今案：地谓坛庙之营兆也。汉书郊祀志载平帝元始五年，大司马王莽奏请如建始时丞相衡等议，复长安南、北郊如故。莽又颇改其祭礼，以孟春正月上辛若丁，天子亲合祀天坠于南郊，以高帝、高后配；以日冬至使有司奉祠南郊，高帝配，而望群阳；日夏至使有司奉祭北郊，高后配，而望群阴。皆以助致微气，信道幽弱。奏可。盖自建始以来三十余年间，天坠之祠五徙焉。后莽又奏言周官兆五帝于四郊，山川各因其方。今五帝兆居在雍五畤，不合于古。又六宗及六宗之属，或未特祀，或无兆居。谨与太师光、大司徒宫、羲和歆等八十九人议，称天神曰皇天上帝，泰一兆曰泰畤；而坠只称皇坠后只，兆曰广畤。又分群神以类相从为五部，兆于长安城之未坠及东、南、西、北四郊。奏可。于是，长安旁诸庙兆畤甚盛矣。然则王莽当时依附周官，变易旧制，于天地群神之兆域废置独繁。此节之文亦为莽而发，故曰‘祭莫重于地，地莫重于天’也。”荣按：此假秦之僭畤，以喻莽之盗窃魁柄，由来者渐，非一朝一夕之故。不仅指变易祭礼为言。旧注固未得其义，陶解亦失之。注“非一朝一夕矣”。按：世德堂本无“矣”字。注“宗，尊也”。按：白虎通宗庙、宗族并云：“宗者，尊也。”（一）“炎帝”原本讹作“炎地”，据史记封禅书改。

或问：“嬴政二十六载，天下擅秦。〔注〕嬴，秦姓；政，始皇名。秦十五载而楚，〔注〕楚，项羽。楚五载而汉。五十载之际，而天下三擅，天邪？人邪？”曰：“具。〔注〕备有之也。周建子弟，列名城，班五爵，流之十二，当时虽欲汉，得乎？六国蚩蚩，为嬴弱姬，卒之屏营，嬴擅其政，故天下擅秦。〔注〕卒，终也。之，至也。秦失其猷，罢侯置守，守失其微，天下孤睽。〔注〕睽犹乖离也。项氏暴强，改宰侯王，故天下擅楚。擅楚之月，有汉创业山南，发迹三秦，追项山东，故天下擅汉，天也。”〔注〕山南，汉中也。三秦，雍、翟、塞也。“人”？〔注〕问人事者何也？曰：“兼才尚权，右计左数，动谨于时，人也。天不人不因，人不天不成。”〔注〕天人合应，功业乃隆。〔疏〕“嬴政二十六载，天下擅秦”者，始皇本纪云：“二十六年，得齐王建，秦初幷天下。”索隐云：“六国皆灭也。十七年得韩王安，十九年得赵王迁，二十二年魏王假降，二十三年虏荆王负刍，二十五年得燕王喜，二十六年得齐王建。”“擅”读为“嬗”。说文：“嬗，一曰传也。”荀子正论：“尧、舜擅让。”亦以“擅”为之。“秦十五载而楚”者，始皇本纪云：“二世三年八月，二世自杀。赵高乃悉召诸大臣、公子，告以诛二世之状，曰：“秦故王国，始皇君天下，故称帝。今六国复自立，秦地益小，乃以空名为帝，不可，宜为王如故。便立二世之兄子公子婴为秦王。子婴为秦王四十六日，楚将沛公破秦军，入武关，遂至霸上，使人约降子婴。子婴即系颈以组，白马素车，奉天子玺符，降轵道旁。沛公遂入咸阳，封宫室府库，还军霸上。居月余，诸侯兵至，项籍为从长，杀子婴及秦诸公子、宗族，遂屠咸阳，烧其宫室，虏其子女，收其珍宝货财，诸侯共分之。”“楚五载而汉”者，项羽本纪云：“项籍者，下相人也，字羽。其季父项梁。项氏世世为楚将，封于项，故姓项氏。秦二世元年，陈涉等起大泽中，梁遂举吴中兵，以八千人渡江而西，求楚怀王孙，立以为楚怀王，都盱台。怀王使项羽为上将军。项羽引兵西，屠咸阳，杀秦降王子婴，烧秦宫室，火三月不灭，收其货宝妇女而东。尊怀王为义帝，分天下，立诸将为侯王。立沛公为汉王，王巴、蜀、汉中，都南郑。项王自立为西楚霸王，王九郡，都彭城。”集解引孟康云：“旧名江陵为南楚，吴为东楚，彭城为西楚。”高祖本纪云：“汉五年，高祖与诸侯兵共击楚军，与项羽决胜垓下。项羽之卒可十万，大败垓下。追杀项羽东城，遂略定楚地。”按：项籍以汉元年乙未正月（按：时以十月为岁始。高祖以十月建元，二年正月，即建元后之第四月也。）自立，至汉五年己亥正月败亡，故云五载。项羽本纪太史公曰：“羽非有尺寸，乘势起陇亩之中，三年遂将五诸侯灭秦，分裂天下而封王侯，政由羽出，号为霸王。位虽不终，近古以来未尝有也。及羽背关怀楚，放逐义帝而自立，怨王侯叛己，难矣。自矜功伐，奋其私智，而不师古，谓霸王之业，欲以力征（一），经营天下，五年卒亡其国。”正义云：“五年，谓高帝元年至五年杀项羽东城。”“五十载之际，而天下三擅”者，谓自始皇元年乙卯，至高祖五年己亥，四十六年间更秦、楚、汉三世也。秦楚之际月表云：“太史公读秦、楚之际，曰：‘初作难，发于陈涉。虐戾灭秦，自项氏。拨乱诛暴，平定海内，卒践帝阼，成于汉家。五年之间，号令三嬗。”又太史公自序云：“秦既暴虐，楚人发难，项氏遂乱，汉乃扶义，征伐八年之间，天下三擅。”明嬗、擅互用。月表索隐云：“三嬗谓陈涉、项氏、汉高祖也。”梁氏志疑云：“自陈涉称王，至高祖五年即帝位，凡八年，故序传云：‘征伐八年之间，天下三擅。’此言五年，非也。”按：陈涉虽首难，仅六月而灭，未尝能制天下。二世三年以前，天下大政犹在秦，故月表所谓“号令三嬗”，及自序所谓“天下三擅”，皆谓秦、楚、汉，不数陈涉。五年之间，号令三嬗，谓二世三年甲午，秦嬗于楚；高祖五年己亥，楚嬗于汉。首尾涉六年，中间不过四年余而已。至自序“八年”字，乃当连“征伐”字读之，谓自二世元年兵兴，至高祖五年事定，前后征伐八年也。此文“天下三嬗”，正用史记文，明指秦、楚、汉而言。盖并始皇在位之年数之，则云五十载；从秦亡之年数之，则云五年。索隐以表有“初作难，发于陈涉”语，其解三嬗遂首数陈涉，乃其误谬。曜北不辨索隐之误，反以史公为非，乖矣。“周建子弟，列名城，班五爵”者，尚书大传云：“周公摄政四年，建侯卫。”荀子儒效云：“周公兼制天下，立七十一国，姬姓独居五十三人焉。”周之子孙苟不狂惑者，莫不为天下之显诸侯。说文：“列，分解也。”按：此列之本义也，古书多假“裂”为之。白虎通爵云：“爵有五等，以法五行也。或三等者，法三光也。或法三光，或法五行，何？质家者据天，故法三光；文家者据地，故法五行。含文嘉曰：‘殷爵三等，周爵五等，各有宜也。’王制曰：‘王者之制禄，爵凡五等，谓公、侯、伯、子、男也。’”此据周制也。“流之十二”者，今文太誓：“流之为鵰。”郑注云：“流犹变也。”十二国有二义：有春秋之十二国，史记十二诸侯年表谓鲁、齐、晋、秦、楚、宋、卫、陈、蔡、曹、郑、燕也。表于燕下更列吴。彼索隐云：“篇言十二，实叙十三者，贱夷狄不数吴，又霸在后故也。不数吴而叙之者，阖闾霸，盟上国故也。”史记考证云：“臣德龄按：是表主春秋，吴于春秋之季始通上国，而寿梦以前自不得列于是表。然则十二之号固不得不仍其旧。司马贞之论，凿矣！”是也。有战国之十二国，汉书东方朔传载朔答客难云：“夫苏秦、张仪之时，周室大坏，诸侯不朝，力政争权，相禽以兵，幷为十二国，未有雌雄。”颜注云：“十二国谓鲁、卫、齐、楚、宋、郑、魏、燕、赵、中山、秦、韩也。”又子云解嘲云：“往者周罔解结，群鹿争逸，离为十二，合为六、七。”颜注同东方朔传注是也。此文“流之十二”，与“六国蚩蚩”相接为文，当指战国之十二国言，即解嘲所谓“离为十二，合为六、七”也。“六国蚩蚩，为嬴弱姬”者，广雅释诂：“蚩，乱也。”王氏疏证云：“方言：‘蚩，愮悖也。’注云：‘谓悖惑也。’法言重黎篇云：‘六国蚩蚩。’张衡西京赋云：‘蚩眩边鄙。’皆惑乱之义也。”按：诗氓：“氓之蚩蚩。”毛传云：“蚩蚩，敦厚之貌也。”盖敦厚引伸之为惷愚，又引伸之遂为惑乱。释名释姿容云：“妍，研也。研精于事宜，则无蚩缪也。”又云：“蚩，痴也。”痴即愚，缪即乱也。音义：“为嬴，工妫切。下‘无为’同。”后汉书袁绍传：“杨雄有言，六国蚩蚩，为嬴弱姬，今之谓乎？”章怀太子注云：“六国悖惑，侵弱周室，遂为秦所并也。”“卒之屏营，嬴擅其政，故天下擅秦”者，音义：“屏营，上音幷。”广雅释训：“屏营，征伀也。”王氏疏证云：“屏营、征伀皆惊惶失据之貌。”按：子云豫州箴云：“成、康太平，降及周微，带蔽屏营，屏营不起，施于孙、子。”然则屏营者不起之貌，谓微弱也。嬴擅之“擅”读如字。说文：“擅，专也。”与擅秦、擅楚、擅汉字异义。“嬴失其猷，罢侯置守”者，尔雅释宫：“猷，道也。”音义：“置守，手又切。”始皇本纪云：“二十六年，丞相绾等言诸侯初破，燕、齐、荆地远，不为置王，毋以填之，请立诸子，唯上幸许。始皇下其议于群臣，群臣皆以为便。廷尉李斯议曰：‘周文、武所封子弟同姓甚众，然后属疏远，相攻击如仇雠，诸侯更相诛伐，周天子弗能禁止。今海内赖陛下神灵一统，皆为郡县，诸子、功臣以公赋税重赏赐之，甚足易制，天下无异意，则安宁之术也。置诸侯不便。’始皇曰：‘天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉？廷尉议是。’分天下以为三十六郡，郡置守、尉、监。”汉书百官公卿表云：“郡守，秦官，掌治其郡，秩二千石。景帝中二年，更名太守。”“守失其微，天下孤睽”者，音义：“‘守失其微’，本或作‘徽’。”按：作“徽”是也。徽、微形近，传写易误。法言序“诸子图徽”，汉书扬雄传作“诸子图微”。说文：“徽，一曰三纠绳也。”广雅释诂：“徽，束也。”守失其徽，谓守令无以维系人民也。孤睽双声连语，乖离分散之意，单言之则曰睽。杂卦传：“睽，乖也。”长言之则曰睽孤，睽九四、上九并云“睽孤”。汉书五行志引易传：“睽孤，见豕负涂。”颜注云：“睽孤，乖剌之意也。”诸侯王表云：“大者睽孤，横逆以害身丧国。”颜注同。倒言之则曰孤睽，其义一也。“项氏暴强，改宰侯王”者，白虎通爵云：“宰者，制也。”孟子：“可使制梃。”赵注云：“制，作也。”项羽本纪云：“分天下，立诸将为侯王。立沛公为汉王，王巴、蜀、汉中，都南郑。三分关中，王秦降将；立章邯为雍王，王咸阳以西，都废丘；立司马欣为塞王，王咸阳以东，至河，都栎阳；立董翳为翟王，王上郡，都高奴。徙魏王豹为西魏王，王河东，都平阳。立申阳为河南王，都雒阳。韩王成因故都，都阳翟。赵将司马卬为殷王，王河内，都朝歌。徙赵王歇为代王。赵相张耳为常山王，王赵地，都襄国。当阳君黥布为九江王，都六。鄱君吴芮为衡山王，都邾。义帝柱国共敖为临江王，都江陵。徙燕王韩广为辽东王。燕将臧荼为燕王，都蓟。徙齐王田巿为胶东王。齐将田都为齐王，都临淄。故秦所灭齐王建孙田安为济北王，都博阳。成安君陈余在南皮，因环封三县。番君将梅鋗封十万户侯。项王自立为西楚霸王。”是其事也。蚩、姬、营、政、猷、守、徽、睽、强、王各为韵。“擅楚之月，有汉创业山南”者，秦楚之际月表：“义帝元年二月，西楚霸王项籍始为天下主命，立十八王。”索隐云：“高祖及十八诸侯受封之月，汉书异姓王表作‘一月’，应劭云：‘诸侯王始受封之月，十八王同时，称一月。’”高祖十月至霸上，改元，至此月，汉四月也。按：月表项籍自立为西楚霸王在义帝元年一月，籍立十八王在二月，高帝本纪总隶之汉元年正月。汉元年正月即义帝元年一月，盖本纪中间省“二月”字，不及表之晰。汉书异姓王表乃隶十八王之立于义帝元年一月，遂与史记秦楚之际月表相差一月也。汉以十月建元，即以十月为岁首，故元年正月为四月，二月为五月也。“创业”世德堂本作“创业”。司马云：“创与创同。”“发迹三秦”者，“发迹”详五百疏。高祖本纪云：“汉元年八月，汉王用韩信之计，从故道还袭雍王章邯。雍兵败，汉王遂定雍地。二年，汉王东略地，塞王欣、翟王翳皆降。”“追项山东”者，本纪又云：“五年，高祖与诸侯兵共击楚军，追杀项羽东城。”羽本纪云：“项王引兵而东，至东城，乃有二十八骑。分其骑以为四队，令四面骑驰下，期山东为三处。”正义引括地志：“九头山在滁州全椒县西北九十里（二）。”江表传云：“项羽败，至乌江，汉兵追羽至此，一日九战，因名。”按：今安徽滁州全椒县西北有九斗山，即羽败处。正义引括地志作“九头”，即“九斗”之音转，故云“一日九战因名”也。“兼才尚权”者，司马云：“兼才谓总揽天下之英才。”高祖本纪云：“高祖曰：‘夫运筹策帷幄之中，决胜于千里之外，吾不如子房；镇国家，抚百姓，给馈饟，不绝粮道，吾不如萧何；连百万之军，战必胜，攻必取，吾不如韩信。此三人皆人杰也，吾能用之，此吾所以取天下也。项羽有一范增而不能用，此其所以为我擒也。”是兼才之事。丧服四制云：“权者，知也。”羽本纪云：“项王谓汉王曰：‘天下匈匈数岁者，徒以吾两人耳。愿与汉王挑战，决雌雄，毋徒苦天下之民父子为也。’汉王笑谢曰：‘吾宁斗智，不能斗力。’”是尚智之事。陆士衡汉高祖功臣颂：“奇谋六奋，嘉虑四回。”李注引宋仲子法言注曰：“张良为高祖画策六，陈平出奇策四，皆权谋，非正也。”按：宋语当即此文之注，以尚权为权谋，非正，则是贬辞，失子云本旨矣。“右计左数”者，司马云：“言不离计数之中。”是也。“动谨于时”者，高祖始避项羽之锋，终乃乘其弊而击之，时可而后动，谨之至也。“天不人不因，人不天不成”者，司马云：“天之祸福，必因人事之得失；人之成败，必待天命之与夺。”按：孟子充虞路问章章指云：“圣贤兴作，与天消息。天非人不因，人非天不成，是故知命者不忧不惧也。”风俗通皇霸引尚书大传说云：“遂人以火纪。火，太阳也。阳尊，故托遂皇于天。伏羲以人事纪，故托戏皇于人。盖天非人不因，人非天不成也。”然则此语乃大传说，盖古有是言也。此章之旨，在正史公之失。秦楚之际月表论秦、楚、汉五年三嬗之事云：“王迹之兴，起于闾巷，安在无土不王？此乃传之所谓大圣乎？岂非天哉！岂非天哉！”是史公以为高祖之兴专由天授，意存讥讪。子云则以为天命、人事兼而有之也。注“嬴，秦姓；政，始皇名”。按：秦本纪云：“非子居犬丘，好马及畜，善养息之，犬丘人言之周孝王。孝王召使主马于汧、渭之间，马大蕃息。于是孝王曰：‘昔◆翳为舜主畜，畜多息，故有土，赐姓嬴。今其后世亦为朕息马，朕其分土为附庸。’邑之秦，使复续嬴氏祀，号曰秦嬴。”又始皇本纪云：“始皇以秦昭王四十八年正月生于邯郸，及生，名为政。”集解引徐广云：“一作‘正’。”又引宋忠云：“以正月旦生，故名正。”正义云：“正音政。周正建子之月也，始皇以正月旦生于赵，因为政。”注“睽犹乖离也”。按：“睽”上疑脱“孤”字。世德堂本无“也”字。注“山南，汉中也”。按：秦置三十六郡，梁州之域为郡三，曰汉中，曰巴，曰蜀，在终南山之南，故谓之山南。高祖初王巴、蜀、汉中三郡，此止云汉中者，以汉王都南郑，属汉中郡，故举汉中以统巴、蜀耳。注“三秦，雍、翟、塞也”。按：地理志左冯翊故秦内史，高帝元年属塞国；右扶风故秦内史，高帝元年属雍国；上郡，秦置，高帝元年更为翟国。注“天人合应，功业乃隆”。按：班孟坚西都赋云：“天人合应，以发皇明。”李注引四子讲德论曰：“天人并应。”（一）“征”下原本有偏书小字“句”，盖作者以示句读，今删。（二）今本史记项羽本纪正义引括地志“九十”作“九十六”。

或问：“楚败垓下，方死，曰：‘天也。’〔注〕项羽为高祖所败于垓下，临死，叹曰：“非我用兵之罪，乃天亡我。”谅乎？”〔注〕信如羽之言否邪？曰：“汉屈群策，群策屈群力。〔注〕屈，尽。楚◆群策而自屈其力。〔注〕◆，恶。屈人者克，〔注〕克，胜。自屈者负，〔注〕负，败。天曷故焉？”〔注〕言无私亲，惟应善人。〔疏〕“楚败垓下，方死，曰：‘天也。’谅乎”者，音义：“垓下，古哀切。”羽本纪云：“汉五年，项王军壁垓下，兵少食尽。汉军及诸侯兵围之数重，项王直夜溃围南出，至阴陵，迷失道，汉追及之。项王自度不得脱，谓其骑曰：‘吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也！今日固决死，愿为诸君决战，必三胜之，为诸君溃围，斩将刈旗，令诸君知天亡我，非战之罪也。’于是项王大唿驰下，汉军皆披靡，遂斩汉一将，复斩汉一都尉，杀数十百人。项王乃欲东渡乌江，乌江亭长檥船待，项王笑曰：‘天之亡我，我何渡为？’乃自刎而死。楚地皆降。”“垓下”者，集解引徐广云：“在沛之洨县。”索隐引张揖三苍注云：“垓，堤名，在沛郡。”正义云：“按垓下是高冈绝岩，今犹高三四丈，其聚邑及堤在垓之侧，因取名焉。今在亳州真源县东十里，与老君相接。”水经注淮水篇云：“洨水又东南流，经洨县故城北，县有垓下聚，汉高祖破项羽所在也。”按：在今安徽凤阳府灵璧县东南阴陵山之南。“汉屈群策，群策屈群力”者，即前文云“兼才尚权，右计左数”是也。“楚◆群策而自屈其力”者，音义：“楚◆，徒对切。”按：说文：“◆，怨也。”怨、雠同义。◆群策，谓与群策为雠也。“屈人者克，自屈者负”者，荀子尧问楚庄王引中蘬之言云：“诸侯自为得师者王（一），得友者霸，得疑者存，自为谋而莫己若者亡。”即其义。“天曷故焉”者，司马云：“言何预天事。”注“非我用兵之罪，乃天亡我”。世德堂本作“天亡我，非战之罪”。此校书者据史记改之。注“屈，尽”。按：荀子礼论云：“使欲必不穷乎物，物必不屈于欲。”杨注云：“屈，竭也。”是屈者穷尽之谓。屈群策群力，谓能尽群策群力之用也。司马云：“群策无能出汉之右者，故曰汉屈群策；群力为群策所制，故曰群策屈群力。”训屈为制，不如李义之优。注“◆，恶”。按：修身云：“何元◆之有？”彼文元◆是大恶，故此注亦以恶释◆。◆群策，犹云以群策为不善。司马云：“废群策而不用。”即李义之引伸。（一）“侯”字原本作“俟”，形近而讹，据荀子尧问改。

或问：“秦、楚既为天典命矣，秦缢灞上，楚分江西，兴废何速乎？”〔注〕典，主。曰：“天胙光德，而陨明忒。〔注〕天之所福，光显有德。而今陨之者，明乎秦、楚忒恶之所致。昔在有熊、高阳、高辛、唐、虞、三代，咸有显懿，故天胙之，为神明主，且着在天庭，是生民之愿也，厥飨国久长。〔注〕神明主，主郊祀。若秦、楚强阋震扑，胎借三正，播其虐于黎苗，子弟且欲丧之，况于民乎？况于鬼神乎？废未速也！”〔注〕不道早亡。〔疏〕“秦缢灞上者”，缢谓子婴系颈以组而降也。“灞”当为“霸”。水经注渭水篇云：“霸者，水上地名也，古曰滋水矣。秦穆公霸世，更名滋水为霸水，以显霸功。”然则霸水之称，取霸功为义，俗书施水旁耳。始皇本纪云：“子婴为秦王四十六日，楚将沛公破秦军，入武关，遂至霸上，约降子婴。子婴即系颈以组，白马素车，奉天子玺符，降轵道旁。”集解引应劭云：“霸，水上地名，在长安东三十里；系颈者，言欲自杀也。”“楚分江西”者，司马云：“分，谓身首五分。”按：羽本纪云：“项王乃自刎而死。王翳取其头，郎中骑杨喜、骑司马吕马童、郎中吕胜、杨武各得其一体，五人共会其体，皆是。分其地为五，封吕马童为中水侯，封王翳为杜衍侯，封杨喜为赤泉侯，封杨武为吴防侯，封吕胜为涅阳侯。”梁氏志疑云：“‘分其地’通鉴作‘分其尸’，非。‘分其地为五’当属下文，谓分地以封吕马童等五人为侯耳，其地不必定泥作楚地。”按：梁解分其地为五为分地以封吕马童等五人，不必泥作楚地，殊为曲说。通鉴作“分其尸”，当是温公所据旧本史记如此。此承“五人共会其体，皆是”而言，盖战乱之际，死者枕借，争相蹂践，不知项王尸之所在。及五人各出所得之体，会之而合，乃知已分项王尸为五也。此文“楚分江西”与“秦缢灞上”对文，亦正谓尸体被分，非谓分其地也。“兴废何速乎”，世德堂本“乎”作“也”。“天胙光德，而陨明忒”者，说文：“胙，祭福肉也。”引伸为凡福之称。周语韦注云：“胙，福也。”字亦作“祚”。尔雅释诂：“陨，坠也。”洪范：“民用僭忒。”马注云：“忒，恶也。”吴云：“昭德者，天福胙之令长；彰恶者，天陨越之令短。”司马云：“光德谓德之昭融者，明忒谓恶之显着者。”“昔在有熊、高阳、高辛”者，五帝本纪云：“黄帝者，少典之子。”集解引徐广云：“号有熊。”又引皇甫谧云：“有熊，今河南新郑是也。”纪又云：“帝颛顼高阳者，黄帝之孙，而昌意之子也。”又云：“帝喾高辛者，黄帝之曾孙也。”集解引张晏云：“高阳、高辛皆所兴之地名。”按：刘越石劝进表、王元长曲水诗序、班叔皮王命论，李注三引此文，皆作“有熊、高辛”，无“高阳”字，此宋咸注亦止释有熊、高辛，不及高阳，是宋所据本无“高阳”字甚明。然集注于此不言宋、吴本有异同，则温公所见宋、吴本已为校书者据通行本增入“高阳”字，非着作所据本之旧矣。“咸有显懿”，司马云：“宋、吴本‘显懿’作‘显德’。”按：选注三引并作“显懿”。“故天胙之”，选注引皆作“故天因而祚之”。“着在天庭”者，司马云：“犹云简在上帝之心。”按：金縢云：“乃命于帝庭，敷佑四方，用能定尔子孙于下地，四方之民，罔不只畏。”马注云：“武王受命于天帝之庭。”着在天庭，即命于帝庭之谓。“厥飨国久长”者，无逸：“肆中宗之享国，七十有五年。”鲁世家作“故中宗飨国七十五年”。又：“肆高宗之享国，五十有九年。”熹平石经作“肆高宗之飨国百年”。是今文尚书“享”作“飨”。此“飨国”字亦本欧阳书也。“若秦、楚强阋震扑”者，音义：“强阋，许激切。震扑，上如字，又音真；下音普卜切。”按：诗常棣：“兄弟阋于墙。”毛传云：“阋，很也。”孔疏云：“很者，忿争之名。故曲礼曰‘很毋求胜’，是也。”太玄：“释震于廷。”范注云：“震，怒也。”淮南子说林高注云：“扑，击也。”字亦作“ó”。广雅释诂：“ó，击也。”“胎借三正”者，音义：“胎借，‘胎’当作‘跆’，徒来切。跆，蹋也。借，慈夜切。”按：胎借乃古语蹂躏之意，或作“骀借”。天官书：“兵相骀借。”汉书天文志作“跆籍”。亦作“跆借”，夏侯孝若东方朔画赞：“跆借贵势。”说文无“跆”。凡连语皆以声为义，不容析诂。俗学以跆借既为蹂躏，字当从足，乃以作“胎”为非，此不知古人连语之义例也。甘誓：“有扈氏威侮五行，怠弃三正。”郑注云：“三正，天、地、人之正道。”“播其虐于黎、苗”者，吴云：“黎、苗，九黎、三苗也。布其虐甚于九黎之乱德，三苗之不恭。”司马云：“黎苗，民也。”按：温公义是也。黎、苗皆众也。诗天保：“群黎百姓。”郑笺云：“黎，众也。”广雅释诂：“苗，众也。”成阳灵台碑云：“躬行仁政，以育苗萌。”谓众民也。后汉书和熹皇后纪载刘毅上安帝书云：“损膳解骖，以赡黎苗。”崔骃七依云：“仁臻于行苇，惠及乎黎苗。”皆以黎苗为民庶之称。“子弟且欲丧之”云云者，俞云：“此论秦、楚，而秦、楚初无子弟欲丧之事。杨子是言，岂虚设乎？盖为王莽发也。莽子宇非莽隔绝卫氏，恐帝长大后见怨，与师吴章、妇兄吕宽议其故。使宽持血洒莽第门，吏发觉之。莽执宇送狱，饮药死。其后，皇孙功崇公宗坐自画容貌，被天子衣冠，自杀，莽有‘宗属为皇孙，爵为上公，不知厌足，窥欲非望’之语。事在天凤五年，亦杨子所及见也。然则所谓子弟且欲丧之，殆以是而发乎？至地皇二年，太子临与莽妻侍者通，恐事泄，谋共杀莽。此则非杨子所及见。然其言愈信而有征矣。”按：俞说是也。此言莽之恶逆，灭绝正道，必无飨国久长之理，托秦、项为喻耳。注“天之”至“所致”。按：弘范读“天胙光德而陨”为句，而以明忒为明乎秦、楚忒恶之所致，义甚纡曲。司封及温公改之，是也。注“神明主，主郊祀”。按：诗卷阿云：“岂弟君子，俾尔弥尔性，百神尔主矣。”郑笺云：“使女为百神主，谓群神受飨而佐之。”或问：“仲尼大圣，则天曷不胙？”〔注〕胙，主。曰：“无土。”〔注〕言无土地可因。“然则舜、禹有土乎？”曰：“舜以尧作土，禹以舜作土。”〔注〕道贵顺理，动无常因也。因土以行化，汤、文也；因圣以登禅，舜、禹也。上无舜、禹之时，下无汤、文之土，故不胙耳。若秦、楚之胙，非所以为胙也。〔疏〕“仲尼大圣，则天曷不胙”者，承上章“天胙光德”而设问以难之。吴云：“不胙之为神明主。”是也。“无土”者，秦楚之际月表云：“安在无土不王？”集解引白虎通云：“圣人无土不王，使舜不遭尧，当如夫子老于阙里也。”孟子云：“伯夷、伊尹于孔子，若是班乎？曰：‘否。’曰：‘然则有同与？’曰：‘得百里之地而君之，皆能以朝诸侯，有天下。’”明圣人无百里之地亦不能以有天下矣。“舜以尧作土，禹以舜作土”者，有天子荐之，与得百里之地同也。孟子云：“匹夫而有天下者，德必若舜、禹，而又有天子荐之者。故仲尼不有天下。注“胙，主”。按：弘范读“胙”为“阼”，故训为主。不阼犹云不以为主也。说文：“阼，主阶也。”引伸为凡主位之称。广雅释诂：“胙，主也。”然上文“天胙光德”，又“故天胙之，为神明主”，义皆为福。弘范释“天阼光德”，亦云：“天之所福，光显有德。”此文“天曷不胙”，明承彼文而言，不当异训也。

或问“圣人表里”。〔注〕表里，内外。曰：“威仪文辞，表也；德行忠信，里也。”〔注〕明乎得一而已。〔疏〕音义：“德行，下孟切。”按：潘安仁夏侯常侍诔李注引此文与今本同。注“明乎得一而已”。按：老子云：“侯王得一以为天下正。”弘范援以释此者，谓威仪文辞即德行忠信之所发。主于中者谓之德行忠信，现于外者谓之威仪文辞，其实一而已矣。

或问：“义帝初矫，〔注〕，矫，立。刘龛南阳，〔注〕刘，高祖。龛，取也。项救河北，〔注〕项羽。二方分崩，一离一合，设秦得人，如何？”〔注〕设，假。曰：“人无为秦也，丧其灵久矣。”〔注〕非一朝一夕也。〔疏〕“义帝初矫”者，项羽本纪云：“项梁求楚怀王孙心民间，为人牧羊，立以为楚怀王。”又云：“项羽引兵西屠咸阳，杀秦降王子婴，使人致命怀王，乃尊怀王为义帝。”按：楚怀王之立，在二世二年六月；怀王之尊为义帝，在汉元年正月。此文义帝初矫，谓怀王初立之时，非谓尊怀王为义帝之时。云义帝者，用后名概前事耳。“刘龛南阳”者，音义：“龛音堪，与‘戡’同。”按：尔雅释诂：“戡，克也。”谢元晖和伏武昌登孙权故城诗云：“西龛收组练。”李注云：“龛与戡音、义同。”高祖本纪：“秦三年四月，沛公袭陈留，得秦积粟。攻开封，未拔。南攻颍阳，屠之。遂略韩地轘辕。乃北攻平阴，绝河津，南战雒阳东，军不利，还至阳城，收军中马骑，与南阳守齮战犨东，破之。略南阳郡，南阳守齮走，保城守宛。”是也。“项救河北”者，羽本纪云：“章邯已破项梁军，则以为楚地不足忧，乃渡河击赵，大破之。当此时，赵歇为王，陈余为将，张耳为相，皆走入鉅鹿城。章邯令王离、涉闲围鉅鹿，章邯军其南，筑甬道而输之粟。陈余为将，将卒数万人而军鉅鹿之北，此所谓河北之军也。怀王因使项羽为上将军，当阳君、蒲将军皆属项羽。项羽乃遣当阳君、蒲将军将卒二万渡河救鉅鹿。战少利，陈余复请兵，项羽乃悉引兵渡河，皆沈船，破釜甑，烧庐舍，持三日粮，以示士卒必死，无一还心。”是也。按：月表羽之救鉅鹿在二世三年十一月，（按：即其年二月。）沛公之攻南阳在是年六月，（即九月。）时怀王立甫一年，故云“义帝初矫”也。“二方分崩，一离一合”者，一犹或也，与上文“一病一瘳”义同。沛公始与项羽北救东阿，破秦军濮阳；又与项羽西略地，斩三川守，是其合也。及章邯破杀项梁于定陶，羽救鉅鹿，沛公独西，是其离也。“设秦得人，如何”者，新书过秦云：“借使子婴有庸主之材，而仅得中佐，山东虽乱，三秦之地可全而有，宗庙之祀未宜绝也。”即此或问之意。“人无为秦也，丧其灵久矣”者，孙氏诒让云：“灵谓威福之柄。渊骞篇曰：‘游侠曰窃国灵也。’与此义同。”按：始皇本纪附录班固典引云：“河决不可复壅，鱼烂不可复全。贾谊、司马迁曰‘向使婴有庸主之才’云云。秦之积衰，天下土崩瓦解，虽有周旦之材，无所复陈其巧，而以责一日之孤，误哉！俗传：‘始皇起罪恶，胡亥极。’得其理矣。复责小子云‘秦地可全’，所谓不通时变者矣。”即本此文为说。注“矫，立”。按：蔡伯喈郭有道碑李注引苍颉云：“矫，立也。”注“龛，取也”。按：广雅释诂文。
　　韩信、黥布皆剑立，南面称孤，卒穷时戮，无乃勿乎？〔注〕穷，极。或曰：“勿则无名，如何？”曰：“名者，谓令名也。忠不终而躬逆，焉攸令？”〔疏〕“韩信、黥布”者，淮阴侯列传：“淮阴侯韩信者，淮阴人也。始为布衣时，贫无行，不得推择为吏，又不能治生商贾，常从人寄食饮。及项梁渡淮，信仗剑从之，居戏下，无所知名。项梁败，又属项羽，以为郎中，数以策干项羽，羽不用。汉王之入蜀，信亡楚归汉。”黥布列传云：“黥布者，六人也，姓英氏。秦时为布衣少年，有客相之，曰：‘当刑而王。’及壮，坐法黥。布欣然笑曰：‘人相我当刑而王，几是乎？’陈胜之起也，布与其众叛秦，聚兵数千人。章邯之灭陈胜，破吕臣军，布乃引兵北击秦左、右校。闻项梁定江东会稽，以兵属项梁。项梁击景驹、秦嘉等，布常冠军。项梁败死定陶，秦急围赵，项籍使布先涉渡河击秦，布数有利。项籍之引兵西至新安，至关，至咸阳，布常为军锋。项王封诸将，立布为九江王，都六。汉二年，项王往击齐，征兵九江，九江王布称病不往。汉之败楚彭城，布又称病不佐楚，项王由此怨布，数使使者诮让召布。汉三年，汉王击楚，大战彭城，不利。汉王曰：‘孰能为我使淮南，令之发兵倍楚？’随何乃与二十人俱使淮南，布因起兵而攻楚。楚使项声、龙且攻淮南。数月，龙且击淮南，破布军，布与何俱归汉。”“剑立”者，剑读为捡。说文：“捡，拱也。”捡立，即拱立也。“南面称孤”者，曲礼云：“庶方小侯自称曰孤。”吕氏春秋士容云：“南面称寡。”高注云：“孤、寡，谦称也。”魏豹彭越列传云：“太史公曰：‘魏豹、彭越虽故贱，然已席卷千里，南面称孤。’”淮阴侯传云：“汉四年，立信为齐王。五年正月，徙齐王信为楚王，都下邳。”布传云：“四年七月，立布为淮南王。”“卒穷时戮”者，谓受当时之极刑也。汉书刑法志云：“汉兴之初，虽有约法三章，网漏吞舟之鱼，惟其大辟尚有夷三族之令。令曰：‘当三族者，皆先黥，劓，斩左、右趾，笞杀之，枭其首，菹其骨肉于巿。其诽谤詈诅者，又先断舌。’故谓之具五刑。彭越、韩信之属，皆受此诛。”勿读为●，司马长卿难蜀父老李注云：“曶，字林音勿。”是二字古音相同也。广雅释诂：“昒，冥也。”易升释文：“冥，闇昧之义也。”言信、布皆拱立南面为侯王，而终至被当时之极刑，岂不由于闇昧乎？“勿则无名，如何”者，据信、布并得名于时言，假如信、布果闇昧，则无名矣。今信、布有名，如何谓之勿也。“忠不终而躬逆，焉攸令”者，音义：“焉攸，于虔切。下‘焉用’同。”淮阴侯传云：“汉六年，人有上书告楚王信反。高帝以陈平计，发使告诸侯会陈，吾将游云梦，实欲袭信。信谒高祖于陈，遂械系信至雒阳。赦信罪，以为淮阴侯。信知汉王畏恶其能，常称病不朝从。陈豨拜为鉅鹿守，辞于淮阴侯。淮阴侯辟左右，曰：‘公所居，天下精兵处也，而公，陛下之信幸臣也。人言公之畔，陛下必不信；再至，陛下乃疑矣；三至，必怒而自将。吾为公从中起，天下可图也。’陈豨信之，曰：‘谨奉教。’汉十一年，陈豨果反。上自将而往，信病不从。乃谋与家臣夜诈诏赦诸官徒奴，欲发以袭吕后、太子。部署已定，待豨报。其舍人得罪于信，信囚，欲杀之。舍人弟上变，告信欲反状于吕后。吕后乃与萧相国谋，诈令人从上所来，言豨已得死，列侯群臣皆贺。相国绐信曰：‘虽疾，强入贺。’吕后使武士缚信，斩之长乐钟室。”布传云：“十一年，高后诛淮阴侯，布因心恐。夏，汉诛梁王彭越，醢之，盛其醢遍赐诸侯。至淮南，淮南王方猎，见醢，因大恐，阴令人部署兵候伺旁郡警急。布所幸姬疾，请就医。医家与中大夫贲赫对门，姬数如医家，贲赫自以为侍中，乃厚馈遗，从姬饮医家。姬侍王，从容语次誉赫长者也。王怒曰：‘汝安从知之？’具说状。王疑其与乱，赫恐，称病。王愈怒，欲捕赫。赫言变事，乘传诣长安，布使人追，不及。赫至，上变，言布谋反有端，可先未发诛也。布遂族赫家，发兵反。上遂发兵自将东击布，布遂西，与上兵遇蕲西，会甀。布军败走，渡淮，数止战，不利。与百余人走江南。番阳人杀布兹乡民田舍，遂灭黥布。”按此亦托信、布以示诛伐新莽之意。俞云：“忠不终而躬逆，焉攸令？亦刺莽始以诛淳于长及彻去定陶太后坐获忠直名，而后乃躬为大逆也。”
　　或问“淳于越”。曰：“伎曲。”请问。曰：“始皇方虎●而枭磔，噬士犹腊肉也。越与亢眉，终无挠辞，可谓伎矣。〔注〕有才伎也。仕无妄之国，〔注〕易有◆妄卦，此亦依义取譬。食无妄之粟，分无妄之桡，自令之间而不违，可谓曲矣。〔注〕桡，桡时策也。自令与始皇并心为无道。〔疏〕“淳于越”者，始皇本纪云：“三十四年，始皇置酒咸阳宫。博士七十人前为寿，仆射周青臣进颂曰：‘他时秦地不过千里，赖陛下神灵明圣，平定海内，放逐蛮夷，日月所照，莫不宾服。以诸侯为郡县，人人自安乐，无战争之患，传之万世，自上古不及陛下威德。’始皇悦。博士齐人淳于越进曰：‘臣闻殷、周之王千余岁，封子弟、功臣自为枝辅。今陛下有海内，而子弟为匹夫，卒有田常、六卿之臣，无辅拂，何以相救哉？事不师古而能长久者，非所闻也。今青臣又面谀，以重陛下之过，非忠臣。’”“伎曲”者，伎读为为●。说文：“●，马强也。”引伸为凡强之称。广雅释诂：“●，强也。”通俗文：“强健曰●。”伎曲相反为义，谓强而终屈也。“始皇方虎●而枭磔”者，音义：“虎●，音列。枭磔，涉格切。”按：说文无“●”，有“●”，云：“齿分骨声。”虎●之“●”，当即此字。诗瞻卬：“为枭为鸱。”释文：“枭，古尧反。”汉书郊祀志：“用一枭。”孟康云：“枭鸟食母。”广雅释诂：“磔，开也。”字亦作“矺”。李斯传：“十公主矺死于杜。”索隐云：“矺音宅，与‘磔’同。磔谓裂其肢体而杀之。”“噬士犹腊肉”者，腊读为齰。说文：“齰，啮也。”“越与亢眉，终无桡辞”者，音义：“越与，音预。俗本作‘兴’字，误。”司马云：“宋、吴本作‘越兴’。”按：当音余吕切。广雅释诂：“抗，举也。”古书或以“亢”为之。大戴礼主言（一）：“孔子愀然扬麋。”旧本：“‘麋’一作‘眉’。”亢眉犹云扬眉。越与亢眉，谓与始皇扬眉而道也。音义：“桡辞，女教切。下同。”按：说文：“桡，曲木。”引伸为凡曲之称。左传成公篇：“师徒桡败。”杜注云：“桡，曲也。”眉、辞为韵。“仕无妄之国”云云者，钱本作“◆妄”。易◆妄虞注云：“京氏及俗儒以为大旱之卦，万物皆死，无所复望。”按：释文：“马、郑、王肃皆云妄犹望，谓无所希望也。”是马、郑等皆同京义。子云于易多用京氏，故亦以无妄为无望也。史记春申君列传云：“朱英谓春申君曰：‘世有毋望之福，又有毋望之祸。今君处毋望之世，事毋望之王，安可以无毋望之人乎？’”正义云：“无望，犹不望而忽至也。”毋望即无妄也。汉书谷永传云：“陛下承八世之功业，当阳数之标季，涉元元之节季，遭◆妄之卦运。”后汉书崔骃传云：“吾生◆妄之世，值浇、羿之君。”又李通传论云：“猖狂无妄之福。”吴志王楼贺韦华传评云：“此数子处◆妄之世而有名位。”是皆以◆妄为毋望之义。毋望犹言不虞也。汉书百官公卿表：“博士，秦官，秩比六百石。”故云食◆妄之粟。桡读为饶，如昭切。与上文“终无桡辞”音、义俱异。胡部郎玉缙云：“说文：‘余，饶也。’是饶即余。广雅释诂：‘饶，益也，多也。’皆即余义。分无妄之饶，犹云分无妄之余。”按：绥之说是也。“自令之间而不违”者，令之，疑谓鲍白令之，亦始皇时博士也。吴本“分无妄之桡”，桡作挠，云：“或本作‘鲍’。”纂图互注本、世德堂本并同。疑“桡”下本有“鲍”字，“自”即“白”之误。校书者以“鲍白令之”不可解，遂删“鲍”字，而改“白”为“自”也。说苑至公云：“秦始皇既吞天下，乃召群臣而议曰：‘古者五帝禅贤，三王世继，孰是将为之。’博士七十人未对，鲍白令之对曰：‘天下官，则让贤是也；天下家，则世继是也。故五帝以天下为官，三王以天下为家。’秦始皇帝仰天而叹曰：‘吾德出于五帝，吾将官天下，谁可使代我后者？’鲍白令之对曰：‘陛下行桀、纣之道，欲为五帝之禅，非陛下所能行也。’秦始皇帝大怒，曰：‘令之前！若何以言我行桀、纣之道也？趣说之，不解则死。’令之对曰：‘臣请说之：陛下筑台干云，宫殿五里，建千石之钟，万石之◆，妇女连百，倡优累千，兴作骊山宫室至雍，相继不绝。所以自奉者，殚天下，竭民力，偏驳自私，不能以及人。陛下所谓自营仅存之主也，何暇比德五帝，欲官天下哉？’始皇闇然，无以应之，面有惭色。久之，曰：‘令之之言，乃令众丑我。’遂罢谋，无禅意也。”尔雅释诂：“间，代也。”始皇既以令之之言为丑己，虽不加诛，亦必免其官而代之以他人。斯时，博士之贤者皆可以去矣，越终不行，故云：‘鲍白令之间而不违。’谓令之以直谏见代，而越犹不去也。违犹去也，行也。注“有才伎也”。按：弘范读伎为技，与君子篇“通天地而不通人曰伎”义同。然抗辞不桡可以为强，不可以为才技，且“技曲”连文，义亦无取，恐非。注“桡，桡时策也”。按：“桡时策”，世德堂本作“时荣”，钱本作“桡时荣”。按：似当以“时荣”为是。朱氏通训定声以为弘范读桡为耀，故云“时荣”，是也。传写或误重“桡”字，校书者以“桡时荣”于义难通，遂改“荣”为“策”。桡读为挠。挠者，扰也，安也。桡时策犹云安时之策。然安时之策不可以单言桡，且亦不可以云分也。注“自令与始皇并心为无道”。按：弘范以不违为顺从之意，故云并心。然则“间”字为无义。且越极言封建之事，以青臣面谀为重始皇之过，亦不得云并心为无道也。（一）“主”字原本讹作“王”，据大戴礼记改。

或问：“茅焦历井干之死，使始皇奉虚左之乘。〔注〕始皇以嫪毐事，幽母咸阳宫，谏者辄杀于井干阙下。茅焦历井干之死而谏，始皇即驾舆执辔虚左，亲迎其母。蔡生欲安项咸阳，不能移，又亨之，其者未辩与？”〔注〕项羽欲东还下邳，蔡生说使都咸阳，既不能移，又为所亨。案：汉书云韩生，杨子云蔡生，未详韩、蔡孰为是。曰：“生舍其木侯而谓人木侯，亨不亦宜乎？〔注〕语在汉书。焦逆讦而顺守之，虽辩，劘虎牙矣。”〔注〕逆意而谏，顺义而守，可谓辩说矣。然劘近虎牙，言其殆也。〔疏〕“茅焦历井干之死，使始皇奉虚左之乘”者，说苑正谏云：“秦始皇帝太后不谨，幸郎嫪毐，封以为长信侯，为生两子。毐专国事，浸益骄奢，因作乱，战咸阳宫。毐败，始皇乃取毐四支车裂之，取其两弟囊扑杀之，取皇太后迁之于萯阳宫。下令曰：‘敢以太后事谏者，戮而杀之，从蒺藜其嵴，肉干四支，而积之阙下。’谏而死者二十七人矣。齐客茅焦乃往上谒，曰：‘齐客茅焦愿上谏皇帝。’皇帝使使者出问：‘客得无以太后事谏也？’茅焦曰：‘然。’使者还白。皇帝曰：‘走往告之，若不见阙下积死人耶？’使者问茅焦，茅焦曰：‘臣闻之天有二十八宿，今死者已有二十七人矣，臣所以来者，欲满其数耳。’使者入白之。皇帝大怒，曰：‘是子故来犯吾禁，趣炊镬汤煮之，是安得积阙下乎？’趣召之入。茅焦至前，再拜谒起，称曰：‘臣闻之夫有生者不讳死，有国者不讳亡，讳死者不可以得生，讳亡者不可以得存。死生存亡，圣主所欲急闻也。不审陛下欲闻之不？’皇帝曰：‘何谓也？’茅焦对曰：‘陛下有狂悖之行，陛下不自知邪？’皇帝曰：‘何等也？’茅焦对曰：‘陛下车裂假父，有嫉妒之心；囊扑两弟，有不慈之名；迁母萯阳宫，有不孝之行；从蒺藜于谏士，有桀、纣之治。今天下闻之尽瓦解，无向秦者，臣窃恐秦亡，为陛下危之。所言已毕，乞行就质。’乃解衣伏质。皇帝下殿，左手接之，右手麾左右，曰：‘赦之。先生就衣，今愿受事。’乃立焦为仲父，爵之为上卿。皇帝立驾千乘万骑，空左方，自行迎太后萯阳宫，归于咸阳。”即其事。始皇本纪正义引括地志云（一）：“茅焦，沧州人也。”音义：“井干，胡安切。”按：说文作“●”，井垣也。古书通作“干”。庄子．秋水：“跳梁于井干之上。”释文引司马彪云：“井干，井栏也。”“历井干之死”者，司马云：“光谓井干谓始皇杀谏者二十七人，积尸阙下，如井干之状。”按：温公义是也。说苑：“从蒺藜其嵴，肉干四肢，而积之阙下。”“肉干”义不可通，即“井干”之误。隶体“井”或作“丼”（二），“肉”或作“◆”，二形相近，传写误“井”为“◆”，遂误为“肉”。从蒺藜其嵴，谓以蒺藜纵贯其嵴。井干四肢，谓断割四肢，驾积作井干形也。“死”当为“尸”，渊骞“力不足而死有余”，宋、吴本作“力不足而尸有余”，明二字亦形近易误。历井干之尸，谓经过积骸之旁，“井干”字正用秦令文也。音义：“之乘，绳证切。”虚左之乘，即说苑云“皇帝立驾千乘万骑，空左方，自行迎太后”也。按：本纪此事在始皇十年，是时始皇犹为秦王，无皇帝之称。说苑云云，皆后人追改之辞耳。“蔡生欲安项咸阳，不能移，又亨之”者，项羽本纪云：“项羽引兵西屠咸阳，杀秦降王子婴，烧秦宫室，火三月不灭，收其货宝、妇女而东。人或说项王曰：‘关中阻山河四塞，地肥饶，可都以霸。’项王见秦宫室皆以烧残破，又心怀思欲东归，曰：‘富贵不归故乡，如衣绣夜行，谁知之者？’说者曰：‘人言楚人沐猴而冠耳，果然。’项王闻之（三），烹说者。”集解云：“骃案：楚汉春秋、扬子法言云说者是蔡生，汉书云是韩生。”音义：“亨，普耕切。下同。”“其者未辩与”者，音义：“其者未辩，‘者’衍字。”世德堂本作“或者”。按：其者犹云“其诸”，说详五百疏。陶氏札记云：“者读为诸，五臣注本作‘或者’，与‘其诸’义同。音义以‘者’为衍字，失之。”按：音义说固非，五臣注本改“其”为“或”，尤妄。“生舍其木侯而谓人木侯”者，音义：“木侯、汉书作‘沐猴’。”按：羽本纪同。集解引张晏云：“沐猴，猕猴也。”沐、猕一声之转。亦谓之母猴，说文“为”篆下云：“母猴也。”王氏句读云：“母猴者，名也。史记谓之沐猴，今唿马猴，声皆相近也。按：沐猴合二言为一名，古止作木侯；或单言侯，遂施犬旁耳。”司马云：“蔡生知项羽暴伉，素不为羽所知信，献策不用，又从而讪之，是自有沐猴之狂也。”“焦逆讦而顺守之”者，音义：“逆讦，居竭切。”按：说文：“讦，面相斥罪，相告讦也。”司马云：“直数其恶，是逆讦。劝之以孝（四），入之以忠，是顺守也。”“虽辩，劘虎牙矣”者，音义：“劘，音摩。”按：说文无“劘”，劘即“摩”之俗。系辞：“刚柔相摩。”释文引京云：“相硙切也。”注“幽母咸阳宫”。按：史记吕不韦列传：“始皇九年，有告嫪毐常与太后私乱，生子二人。于是秦王下吏治，具得情实，夷嫪毐三族，杀太后所生两子，而遂迁太后于雍。”索隐引说苑云：“迁太后咸阳宫。”又引地理志：“雍县有咸阳宫，秦昭王所起也。”今按：地理志右扶风雍有棫阳宫，秦昭王起。颜注云：“棫音域。”索隐引地理志“咸阳”字乃“棫阳”之误。其引说苑“迁太后咸阳宫”，今说苑作“萯阳”。地理志右扶风鄠有萯阳宫，秦文王起。宣帝本纪：“甘露二年十二月，行幸萯阳宫。”李斐云：“萯音倍。”水经注渭水篇云：“渭水又东合甘水，水出南山甘谷，北径秦文王萯阳宫西，又北径五柞宫东。”是萯阳宫与五柞宫相邻接，在今西安府鄠县西，去咸阳为近。始皇迁太后，当即在此。作“棫阳”，亦误也。注“谏者辄杀于井干阙下”。按：世德堂本“杀”误“取”。弘范以井干为阙名，未见所据，殆因汉有井干楼而傅合之。注“井干之死。”按：世德堂本“死”作“上”。注“驾舆执辔”。按：世德堂本“舆”误“与”。注“汉书”至“为是”。按：音义：“蔡生，史记作‘蔡生’，汉书作‘韩生’。”今史记项羽本纪止云“人或说项王”，不书说者姓氏。音义所据史记与今本不同。或音义“史记”字本作“史记集解引楚汉春秋”，妄人删改作“史记”也。法言作“蔡生”，即本陆贾。汉书作“韩生”，又不云烹而云斩，当别有所据也。未详韩、蔡孰为是，世德堂本作“未知孰是”。注“语在汉书”。按：世德堂本无此注。（一）“引”字原本作“行”，音近而讹，据史记秦始皇本纪正义改。（二）“体”字原本作“礼”，形近而讹，今改。（三）“闻”字原本作“问”，形近而讹，据史记项羽本纪改。（四）“劝”字原本作“欢”，形近而讹，今据五臣注本改。

或问：“甘罗之悟吕不韦，张辟强之觉平、勃，皆以十二龄，戊、良乎？”〔注〕甘罗，戊之孙也，以张唐之相燕割赵事，发悟吕不韦也。辟强，张良之子也，以孝惠崩，吕太后哭不哀事，觉悟陈平、周勃也。言此之时，各年十二，欲知自出其意，为复戊、良教之乎？曰：“才也戊、良，不必父祖。”〔注〕天才自然，发其神心，无假其父祖也。〔疏〕“甘罗之悟吕不韦”者，史记樗里子甘茂列传云：“甘罗者，甘茂孙也。茂既死后，甘罗年十二，事秦相文信侯吕不韦。秦始皇帝使刚成君蔡泽于燕，三年而燕王喜使太子丹入质于秦。楚使张唐往相燕，欲与燕共伐赵，以广河间之地。张唐谓文信侯曰：‘臣尝为秦昭王伐赵，赵怨臣，曰得唐者与百里之地。今之燕，必经赵，臣不可以行。’文信侯不快，未有以强也。甘罗曰：‘君侯何不快之甚也？’文信侯曰：‘吾自请张卿相燕而不肯行。’甘罗曰：‘臣请行之。’文信侯叱曰：‘去！我身自请之而不肯，女焉能行之？’甘罗曰：‘夫项橐生七岁为孔子师，今臣生十二岁于兹矣，君其试臣，何遽叱乎？’于是甘罗见张卿曰：‘卿之功孰与武安君？’卿曰：‘不如也。’甘罗曰：‘应侯之用于秦也，孰与文信侯专？’张卿曰：‘应侯不如文信侯专。’甘罗曰：‘应侯欲攻赵，武安君难之，去咸阳七里而立死于杜邮。今文信侯自请卿相燕而不肯行，臣不知卿所死处矣。’张唐曰：‘请因孺子行。’令装治行。行有日，甘罗谓文信侯曰：‘借臣车五乘，请为张唐先报赵。’文信侯乃入，言之于始皇曰：‘昔甘茂之孙年少耳，然名家之子孙，诸侯皆闻之。今者张唐欲称疾不肯行，甘罗说而行之。今愿先报赵，请许遣之。’始皇召见，使甘罗于赵。赵襄王郊迎甘罗。甘罗说赵王曰：‘王闻燕太子丹入质秦欤？’曰：‘闻之。’曰：‘闻张唐相燕欤？’曰：‘闻之。’‘燕太子丹入秦者，燕不欺秦也；张唐相燕者，秦不欺燕也。燕、秦不相欺，无异故，欲攻赵而广河间。王不如赍臣五城以广河间，请归燕太子，与强赵攻弱燕。’赵王立自割五城以广河间。甘罗还报秦，乃封甘罗以为上卿。”“张辟强之觉平、勃”者，音义：“辟强，必益切。”治平本作“辟强”。按：钱本、世德堂本皆作“强”，与音义合，今从之。吕太后本纪云：“七年，秋八月戊寅，孝惠帝崩。发丧，太后哭，泣不下。留侯子张辟强为侍中，年十五，谓丞相曰：‘太后独有孝惠，今崩，哭不悲，君知其解乎？’丞相曰：‘何解？’辟强曰：‘帝毋壮子，太后畏君等。君今请拜吕台、吕产、吕禄为将，将兵居南、北军，及诸吕皆入宫，居中用事，如此则太后心安，君等幸得脱祸矣。’丞相乃如辟强计。太后说，其哭乃哀。吕氏权由此起。”按：是时王陵为右丞相，陈平为左丞相，本纪此文惟云丞相，不言其名。汉书外戚传作“丞相陈平”。此纪下又云：“太后称制，议欲立诸吕为王，问右丞相王陵。王陵曰：‘高帝刑白马，盟曰：非刘氏而王，天下共击之。今王吕氏，非约也。’太后不说，问左丞相陈平、绛侯周勃。勃等对曰：‘高帝定天下，王子弟。今太后称制，王昆弟诸吕，无所不可。’太后喜，罢朝，王陵让陈平、绛侯。陈平、绛侯曰：‘于今面折廷争，臣不如君；夫全社稷，定刘氏之后，君亦不如臣。’”然则请用诸吕，平、勃谋同，盖皆用辟强计，故云“张辟强之觉平、勃”也。“皆以十二龄”者，史、汉皆云辟强为侍中，年十五，此云十二，或别有所据，或所据史记如此也。“戊、良”纂图互注本、世德堂本并作“茂、良”，此刻五臣注者据今本史记改之。说苑杂事：“甘戊使于齐。”字正作“戊”，与法言同。释名释天：“戊，茂也，物皆茂盛也。”二字同声通用。“戊、良乎”者，司马云：“以甘茂之孙，张良之子，故能如此其慧乎。”是也。“才也戊、良，不必父祖”者，谓此生才之美，非由种姓。戊、良之才不因其父祖，罗与辟强之才又何必因戊、良也。注“甘罗”至“之乎”。按：世德堂本此注上冠“秘曰”字，而文字小有增损，此司封改窜弘范语，而作五臣注者因删李注此条也。或问：“郦食其说陈留，下敖仓；说齐，罢历下军，何辩也？韩信袭齐，以身脂鼎，何讷也？”曰：“夫辩也者，自辩也。如辩人，几矣！”〔注〕几，危也。小有才，未闻君子之大道也。斯足以杀其躯而已，非长生久视之道。〔疏〕“郦食其说陈留，下敖仓；说齐，罢历下军”者，音义：“郦，音历。食其，异基二音。说陈，失赘切，下‘说齐’同。”史记郦生陆贾列传云：“郦生食其，陈留高阳人也，好读书，家贫落魄，无以为衣食业。沛公将兵略地陈留郊，至高阳传舍，郦生入谒，因言六国从横时。沛公喜，赐郦生食。问曰：‘计将安出？’郦生曰：‘足下起纠合之众，收散乱之兵，不满万人，欲以径入强秦，此所谓探虎口者也。夫陈留，天下之冲，四通五达之郊也，今其城又多积粟。臣善其令，请得使之，令下足下。即不听，足下举兵攻之，臣为内应。’于是遣郦生行，沛公引兵随之，遂下陈留。号郦食其为广野君。汉三年秋，项羽击汉，拔荥阳，汉兵遁，保巩、洛。汉王数困荥阳、成皋，计欲捐成皋以东，屯巩、洛，以拒楚。郦生因曰：‘王者以民人为天，而民人以食为天。夫敖仓，天下转输久矣，臣闻其下乃有藏粟甚多。楚人拔荥阳，不坚守敖仓，乃引兵而东，此乃天所以资汉也。愿足下急复进兵收取荥阳，据敖仓之粟，塞成皋之险，杜大行之道，距蜚狐之口，守白马之津，以示诸侯劾实形制之势，则天下知所归矣。方今燕、赵已定，唯齐未下。田广据千里之齐，田闲将二十万之众军于历下，诸田宗强，负海阻河、济，南近楚，人多变诈，足下虽遣数十万师，未可以岁月破也。臣请得奉明诏，说齐王，使为汉而称东藩。’上曰：‘善。’乃从其画，复守敖仓，而使郦生说齐王。田广以为然，乃听郦生，罢历下兵守战备，与郦生日纵酒。”汉书地理志陈留郡陈留，孟康云：“留，郑邑也，后为陈所幷，故曰陈留。”臣瓒云：“宋亦有留，彭城留是也。留属陈，故称陈留也。”按：今河南开封府有陈留县。本传正义云：“敖仓在郑州荥阳县四十五里石门之东北，临汴水，南带三皇山。秦始皇时置仓于敖山上，故曰敖仓。”按，敖山在今荥阳县西北。又地理志济南郡历城。按：今为山东济南府治，县西有历下故城，战国齐历下邑也。“韩信袭齐，以身脂鼎”者，本传云：“淮阴侯闻郦生伏轼下齐七十余城，乃夜度兵平原，袭齐。齐王田广闻汉兵至，以为郦生卖己，乃曰：‘汝能止汉军，我活汝。不然，我将亨汝。’郦生曰：‘举大事不细谨，盛德不辞让，而公不为若更言。’齐王遂烹郦生，引兵东走。”淮阴侯列传云：“六月，（按：汉三年。）汉王出成皋，东渡河，拜韩信为相国，收赵兵未发者击齐。信引兵东，未渡平原，闻汉王使郦食其已说下齐，韩信欲止，范阳辩士蒯通说信曰：‘将军受诏击齐，而汉独发间使下齐，宁有诏止将军乎？何以得毋行也！且郦生一士伏轼，掉三寸之舌，下齐七十余城，将军将数万众，岁余乃下赵五十余城，为将数岁，反不如一竖儒之功乎？’于是信然之，从其计，遂渡河。齐已听郦生，即留纵酒，罢备汉守御，信因袭齐历下军，遂至临菑。齐王田广以郦生卖己，乃亨之，而走高密。”“夫辩也者，自辩也。如辩人，几矣哉”者，司马云：“辩者以辞自明其志，则可矣。若恃其辩，欲以欺诱他人，此危事也。”注“几，危也”。按：尔雅释诂文。注“小有”至“而已”。按：孟子文。“未闻”世德堂本作“犹未闻”，“躯”作“身”。注“非长生久视之道”。按：世德堂本无此语。

或问“蒯通抵韩信，不能下，又狂之”。〔注〕蒯通说韩信，令左汉、右楚，鼎足而立。不能下之，佯狂弃走。曰：“方遭信闭，如其抵！”〔注〕信尽忠高祖，若门户之闭，无有巇隙也。曰：“巇可抵乎？”曰：“贤者司礼，小人司巇，况拊键乎？”〔疏〕“蒯通抵韩信，不能下，又狂之”者，音义：“蒯通，苦怪切。”淮阴侯列传云：“齐人蒯通知天下权在韩信，欲为奇策而感动之，以相人说韩信曰：‘仆尝受相人之术。’韩信曰：‘先生相人何如？’对曰：‘贵贱在于骨法，忧喜在于容色，成败在于决断，以此参之，万不失一。’韩信曰：‘善，先生相寡人何如？’对曰：‘顾少间。’信曰：‘左右去矣！’通曰：‘相君之面，不过封侯，又危不安。相君之背，贵乃不可言。’韩信曰：‘何谓也！’蒯通曰：‘天下初发难也，俊雄豪桀，连号一唿，天下之士，云合雾集。当此之时，忧在亡秦而已。今楚、汉分争，楚人起彭城，转斗逐北，至于荥阳，乘利席卷，威震天下。然兵困于京、索之间，迫西山而不能进者，三年于此矣。汉王将数十万之众，距巩、雒，阻山河之险，一日数战，无尺寸之功，折北不救，败荥阳，伤成皋，遂走宛、叶之间，此所谓智勇俱困者也。足下为汉则汉胜，与楚则楚胜，诚能听臣之计，莫若两利而俱存之，三分天下，鼎足而居，其势莫敢先动。夫以足下之贤圣，有甲兵之众，据强齐，从燕、赵，出空虚之地而制其后，因民之欲，西乡为百姓请命，则天下风走而响应矣。’韩信曰：‘汉王遇我厚，吾岂可以乡利倍义乎？’蒯生曰：‘足下自以为善汉王，欲建万世之业，臣窃以为误矣。夫以交友言之，则不如张耳之与成安君者也；以忠信言之，则不过大夫种、范蠡之于句践也。今足下戴震主之威，挟不赏之功，归楚，楚人不信；归汉，汉人震恐。夫势在人臣之位，而有震主之威，名高天下，窃为足下危之。’韩信谢曰：‘先生且休矣，吾将念之。’后数日，蒯通复说。韩信犹豫不忍倍汉，又自以为功多，汉终不夺我齐，遂谢蒯通。蒯通说不听，已详狂为巫。”汉书蒯通传云：“蒯通，范阳人也，本与武帝同讳。”颜注云：“通本燕人，后游于齐，故高祖云：‘齐辩士蒯通。本名为彻，其后史家追书为‘通’。”音义：“抵巇，上都礼切。”按：说文：“扺，侧击也。从手，氏声”；“抵，挤也。从手，氐声”。此文蒯通抵韩信，即史迁云“为奇策感动之”，字当作“扺”，今各本并作“抵”，故音义读都礼切。而吴注亦云：“抵，挤也。”谓其谈说若挤排使之，则其误为已久矣。以奇策感动，谓不以直言正谏，而纡回其辞以触发之，正侧击之谓。以为挤排，于义未协。“方遭信闭，如其抵”者，言信方深信高祖，不纳异说，当此之时，若闭门然。孰如通之不晓事而扺之也。“巇可扺乎”者，音义：“抵巇，下许羁切。”按：抵巇乃古语，鬼谷子有抵巇篇，云：“巇者，罅也。罅者，◆也。◆者，成大隙也。巇始有朕，可抵而塞，可抵而却，可抵而息，可抵而匿，可抵而得。此谓抵巇之理也。”陶弘景注云：“抵，击实也；巇，衅隙也。墙崩因隙，器坏因衅，而击实之，则墙器不败。”彼注训抵为击，是亦以“抵”为“扺”，其云击实者，谓击而实之，犹言填补。此文巇可抵乎，则谓击而离之，犹言开坼。盖抵巇字备此二义也。“贤者司礼，小人司巇”者，宋云“司，伺也。”按：方言：“伺，视也。”字林：“伺，候也，察也。”说文无“伺”，古止作“司”，荀子王霸：“日欲司间。”杨注云：“司间，伺其间◆。”是也。司马云：“贤者见有礼则从之，小人见衅隙则抵之。”按：谓君子候礼可而后动，小人视衅生而后乘，明抵巇非君子之为也。“况拊键乎”者，音义：“拊键，上音抚，下其辇切。”按：左传襄公篇释文：“拊，拍也。”义与搏同。考工记郑注云：“搏之言，拍也。”说文：“楗，岠门也。”古书通作“键”。广雅释宫室：“键，户牡也。”月令：“修键闭，慎管钥。”郑注云：“键，牡；闭，牝也。管钥，搏键器也。”孔疏云：“凡锁器入者谓之牡，受者谓之牝。搏键器以铁为之，似乐器之有管钥搢于锁内，以搏取其键也。”是“拊键”亦古语，喻无隙可乘，而欲启闭而强入也。注“蒯通”至“弃走”。按：世德堂本无此注。佯狂，史记作“详狂”，汉书作“阳狂”。“详”即“阳”之假，佯则俗字也。“弃”，钱本作“弃”。

或问：“李斯尽忠，胡亥极刑，忠乎？”曰：“斯以留客〔注〕秦尝欲逐诸侯之客，斯上书以为不可，秦听之。是一事，忠也。至作相，用狂人之言，从浮大海，立赵高之邪说，废沙丘之正，阿意督责，焉用忠？”〔注〕始皇信妖言，东浮沧海，斯为宰相，不能谏止而从行。及始皇崩于沙丘，斯纳赵高之计，矫废扶苏，而立胡亥。胡亥既立，纵暴。斯谏之而见怒，恐诛，作督责之书，以阿二世之意。此诸事，皆非忠直也。”“霍？”〔注〕汉大将军霍光。曰：“始元之初，拥少帝之微，摧燕、上官之锋，处废兴之分，堂堂乎忠，难矣哉！至显，不终矣。”〔注〕显，光之夫人名也。毒杀许皇后，光心知之，而不讨贼。〔疏〕“李斯尽忠，胡亥极刑”者，史记李斯列传云：“李斯者，楚上蔡人也。从荀卿学帝王之术，学已成，度楚王不足事，而六国皆弱，无可为建功者，乃求为秦相吕不韦舍人。不韦贤之，任以为郎。李斯因以得说说秦王，秦王乃拜斯为长史，卒用其计谋，官至廷尉。二十余年，竟幷天下，尊王为皇帝，以斯为丞相。胡亥立，为二世皇帝，以赵高为郎中令，常待中用事。赵高恐大臣入朝奏事，乃说二世不坐朝廷见大臣，居禁中。李斯不得见，因上书言赵高之短。二世已前信赵高，恐李斯杀之，乃私告赵高。高曰：‘丞相所患者独高，高已死，丞相即欲为田常所为。’于是二世乃使高案丞相狱，治罪。责斯与子由谋反状，皆收捕宗族宾客。赵高治斯，榜掠千余，不胜痛，自诬服。二世二年七月，具斯五刑，论腰斩咸阳巿。斯出狱，与其中子俱执，顾谓其中子曰：‘吾欲与若复牵黄犬，俱出上蔡东门逐狡兔，岂可得乎？’遂父子相哭，而夷三族。”鲁仲连邹阳列传载邹阳上梁孝王书云：“昔卞和献宝，楚王刖之，李斯竭忠，胡亥极刑。是以箕子佯狂，接舆辟世，恐遭此患也。”“斯以留客，至作相”者，斯传云：“秦宗室大臣皆言秦王曰：‘诸侯人来事秦者，大抵为其主游间于秦耳，请一切逐客。’李斯议亦在逐中。斯乃上书曰：‘夫物不产于秦，可宝者多，士不产于秦，而愿忠者众。今逐客以资敌国，损民以益雠，内自虚而外树怨于诸侯，求国无危，不可得也。’秦王乃除逐客之令，复李斯官。”集解引新序云：“斯在逐中，道上上谏书达始皇，始皇使人逐至骊邑得还。”按：地理志京兆尹新丰，秦曰骊邑。音义：“作相，息亮切。”百官公卿表：“相国、丞相，皆秦官，金印、紫绶，掌丞天子，助理万机。秦有左、右。”按：始皇本纪及斯传皆不言斯以何年迁丞相。始皇二十八年，琅邪台刻石犹书“丞相隗状、丞相王绾、卿李斯”，则斯之为相必在是年以后。而斯传载二世二年斯从狱中上书云：“臣为丞相治民三十余年矣。”梁氏志疑云：“始皇二十八年，李斯尚为卿，本纪可据。疑三十四年始为丞相，则相秦仅六年。若以始皇十年斯用事数之，是二十九年，亦无三十余年也。”荣谓李斯入秦，在庄襄王末年。其为长史，在始皇初年，故本传云：“用其计谋，二十余年，竟幷天下。”此云三十余年，乃自仕秦之岁计之，谓自仕秦至为相，凡治民三十余年。非谓为相三十余年也。”留客者，见留之客。以留客至作相，谓以既逐复留之客，官至丞相也。“用狂人之言，从浮大海”者，狂人谓方士。史记封禅书云：“自威、宣、燕昭使人入海求蓬莱、方丈、瀛洲，此三神山者，其传在勃海中，去人不远，患且至，则船风引而去。盖尝有至者，诸僊人及不死之药皆在焉。其物禽兽尽白，而黄金、银为宫阙。未至，望之如云；及到，三神山反居水下。临之，风辄引去，终莫能至，世主莫不甘心焉。及至秦始皇幷天下，至海上，则方士言之不可胜数。始皇自以为至海上而恐不及矣，使人乃赍童男女入海求之。船交海中，皆以风为解，曰：‘未能至，望见之焉。’其明年，（按：始皇二十九年。）始皇复游海上，至琅邪，过恒山，从上党归。后三年，（三十二年。）游碣石，考入海方士，从上郡归。后五年，（三十七年。）始皇南至湘山，遂登会稽，并海上，冀遇海中三神山之奇药。”音义：“从浮，才用切。”“立赵高之邪说，废沙丘之正”者，斯传云：“三十七年七月，始皇帝至沙丘，病甚，令赵高为书赐公子扶苏曰：‘以兵属蒙恬，与丧会咸阳而葬。’书已封，未授使者，始皇崩。书及玺皆在赵高所，独子胡亥、丞相李斯、赵高及幸宦者五六人知始皇崩，余群臣皆莫知也。高乃谓丞相斯曰：‘上崩，赐长子书与丧会咸阳，而立为嗣。书未行，今上崩，未有知者也。所赐长子书及符、玺皆在胡亥所，定太子在君侯与高之口耳，事将何如？’斯曰：‘安得亡国之言，此非人臣所当议也。’高曰：‘皇帝二十余子，皆君之所知，长子刚毅而武勇，信人而奋士，即位，必用蒙恬为丞相，君侯终不怀通侯之印，归于乡里，明矣。高受诏教习胡亥，使学以法事数年矣，未尝见过失。秦之诸子未有及此者，可以为嗣，君计而定之。’斯曰：‘斯奉主之诏，听天之命，何虑之可定也？’高曰：‘安可危也，危可安也，安危不定，何以贵圣？’斯曰：‘斯上蔡闾巷布衣也，上幸擢为丞相，封为通侯，子孙皆至尊位重禄者，故将以存亡安危属臣也。人臣各守其职而已矣，君其勿复言。’高曰：‘盖闻圣人迁徙无常，就变而从时，见末而知本，观指而睹归。方今天下之权命悬于胡亥，高能得志焉，君何见之晚？’斯曰：‘吾闻晋易太子，三世不安；齐桓兄弟争位，身死为戮；纣杀亲戚，不听谏者，国为丘墟，遂危社稷。三者逆天，宗庙不血食，斯其犹人者，安足为谋？’高曰：‘君听臣之计，即长有封侯，世世称孤。今释此而不从，祸及子孙，足以为寒心。’斯乃仰天而叹，垂泪太息曰：‘嗟乎！独遭乱世，既以不能死，安托命哉！’于是斯乃听高，相与谋，诈为受始皇诏丞相，立子胡亥为太子。”始皇本纪正义引括地志云：“沙丘台在邢州平乡县东北二十里，又云平乡县东北四十里。”按：在今直隶顺德府平乡县东北。“阿意督责”者，斯传云：“李斯子由为三川守，群盗吴广等西略地，过去弗能禁。章邯已破逐广等兵，使者覆案三川相属，诮让斯居三公位，如何令盗如此？李斯恐惧，重爵禄，不知所出，乃阿二世意，欲求容，以书对曰：‘夫贤主者，必且能全道而行督责之术者也。督责之，则臣不敢不竭能以徇其主矣。此臣主之分定，上下之义明，则天下贤不肖莫敢不尽力竭任以徇其君矣。故曰王道约而易操也，惟明主为能行之。若此则谓督责之诚则臣无邪，臣无邪则天下安，天下安则主严尊，主严尊则督责必，督责必则所求得，所求得则国家富，国家富则君乐丰。故督责之术设，则所欲无不得矣。群臣百姓救过不给，何变之敢图？若此则帝道备，而可谓能明君臣之术矣。虽申、韩复生，不能加也。’书奏，二世悦，于是行督责益严，税民深者为明吏。二世曰：‘若此则可谓能督责矣。’刑者相半于道，而死人日成积于市，杀人众者为忠臣。二世曰：‘若此则可谓能督责矣。’”“焉用忠”者，司马云：“于此数事皆不忠，欲于何所用其忠乎？”按：斯传太史公曰：“斯知六艺之归，不务明政，以补主上之缺。持爵禄之重，阿顺苟合，严威酷刑。听高邪说，废适立庶。诸侯已畔，斯乃欲谏争，不亦末乎？人皆以斯极忠而被五刑死，察其本末，乃与俗议之异。”义与此文同。“霍”者，汉书霍光传云：“霍光，字子孟，票骑将军去病弟也。父中孺，河东平阳人也，以县吏给事平阳侯家，与侍者卫少儿私通，而生去病。中孺吏毕归家，娶妇生光。少儿女弟子夫得幸于武帝，立为皇后。去病以皇后姊子贵幸，会为票骑将军击匈奴，道出河东，乃将光西至长安，任光为郎，稍迁诸曹侍中。去病死后，光为奉车都尉、光禄大夫，出则奉车，入侍左右，出入禁闼二十余年，小心谨慎，未尝有过。后元二年，以光为大司马大将军，遗诏封光为博陆侯。光秉政前后二十年，地节二年春，光薨，谥曰宣成侯。”“始元之初”治平本作“始六之诏”。音义出“始六世之诏”，云：“天复本作‘始元之初’。”司马云：“李本作‘始六世之诏’，宋、吴本作‘始六之诏’。”秦校治平本云：“始六之诏，‘六’下当有‘世’字，音义及集注皆可证。此修板去‘世’字，非其旧。”按：今治平本“始六之诏”，“六”字占二格，窜改之迹显然。然“始六世之诏”义不可通，天复本作“始元之初”，当是旧本如此。盖隶体“元”、“六”形近易误，“诏”、“初”上形微同，“初”字漫漶，遂误为“诏”，校书者见“始六”不词，又于“六”下臆增“世”字，是宋、吴所据尚较治平初刻为近古。钱本亦作“始六之诏”，无“世”字，盖元丰监本所据与宋、吴所据同。今治平本修板复去“世”字者，当是后校者又据元丰本改之耳。温公以为李本作“始六世”，不知此乃治平刻之误，非弘范旧本有然。天复本亦李本也，今据订正。孝昭即位，明年为始元元年。始元七年八月，改是年为元凤元年。则始元之初者，谓孝昭之初年也。“拥少帝之微”者，光传云：“征和二年，卫太子为江充所败，而燕王旦、广陵王胥皆多过失。是时，上年老，宠姬钩弋赵婕妤有男，上心欲以为嗣，命大臣辅之。察群臣，唯光任大重，可属社稷。上乃使黄门画者画周公负成王朝诸侯以赐光。后元二年春，上游五柞宫，病笃，光涕泣问曰：‘如有不讳，谁当嗣者？’上曰：‘君未谕前画意邪？立少子，君行周公之事。’武帝崩，太子袭尊号，是为孝昭皇帝。帝年八岁，政事壹决于光。昭帝既冠，遂委任光，讫十三年，百姓充实，四夷宾服。”“摧燕、上官之锋”者，说文：“摧，一曰折也。”昭帝纪云：“元凤元年九月，鄂邑长公主、燕王旦与左将军上官桀、桀子票骑将军安、御史大夫桑弘羊皆谋反伏诛。”光传云：“光与左将军桀结婚相亲，光长女为桀子安妻，有女，年与帝相配。桀因帝姊鄂邑盖主内安女后宫，为婕妤。数月，立为皇后。公主内行不修，近幸河间丁外人。桀、安欲为外人求封，光不许。又为外人求光禄大夫，欲令得召见，又不许。长主大以是怨光，而桀、安亦惭。燕王旦自以昭帝兄，常怀怨望。及御史大夫桑弘羊建造酒榷、盐铁，为国兴利，伐其功，欲为子弟得官，亦怨恨光。于是盖主、上官桀、安及弘羊皆与燕王旦通谋，诈令人为燕王上书，言光专权自恣，疑有非常，臣旦愿归符玺，入宿卫，察奸臣变。书奏，帝不肯下。有诏召大将军。光入，上曰：‘朕知是书诈也。’而上书者果亡。自是桀等不敢复言，乃谋令长公主置酒请光，伏兵格杀之，因废帝，迎立燕王为天子。事发觉，光尽诛桀、安、弘羊、外人宗族。燕王、盖主皆自杀。光威震海内。”“处废兴之分”，世德堂本“废兴”作“兴废”。光传云：“元平元年，昭帝崩，亡嗣。武帝六男，独有广陵王胥在，群臣议所立，咸持广陵王。王本以行失道，先帝所不用。光内不自安。郎有上书言周太王废太伯，立王季；文王舍伯邑考，立武王，唯在所宜，虽废长立少可也。广陵王不可以承宗庙。言合光意。光以其书视丞相敞等，即日承皇太后诏迎昌邑王贺。贺者，武帝孙，昌邑哀王子也。既至，即位，行淫乱。光忧懑，独以问所亲故吏大司农田延年。延年曰：‘将军为国柱石，审此人不可，何不建白太后，更选贤而立之。’光曰：‘今欲如是，于古尝有此不？’延年曰：‘伊尹相殷，废太甲，以安宗庙，后世称其忠。将军若能行此，亦汉之伊尹也。’光遂召丞相、御史、将军、列侯、中二千石、大夫、博士会议未央宫。议者皆曰：‘万姓之命，在于将军，唯大将军令。’光即与群臣俱见白太后，具陈昌邑王不可以承宗庙状。皇太后乃车驾幸未央承明殿，群臣以次上殿，召昌邑王伏前听诏。光与群臣连名奏王荒淫迷惑，失帝王礼谊，乱汉制度。臣敞等数进谏，不变更，日以益甚，恐危社稷，天下不安。陛下未见命高庙，不可以承天序，奉祖宗庙，子万姓，当废。皇太后诏曰：‘可。’光令王起拜受诏。王曰：‘闻天子有争臣七人，虽亡道，不失天下。’光曰：‘皇太后诏废，安得天子？’乃即持其手，解脱其玺、组，奉上太后。扶王下殿，出金马门，送至昌邑邸。太后诏归贺昌邑，赐汤沐邑二千户。光会丞相以下议定所立，近亲唯有卫太子孙号皇曾孙在（一），民闲咸称述焉。光遂复与丞相敞等上奏迎曾孙，封为阳武侯。已而光奉上皇帝玺、绶，谒于高庙，是为孝宣皇帝。”“堂堂乎忠，难矣哉”者，司马云：“堂堂，勇貌。言此皆霍光忠于社稷之事，人所难能。”按：论语：“曾子曰：‘堂堂乎张也，难与并为仁矣。”皇疏引江熙云：“堂堂，德宇广也，仁行之极也。难与并仁，荫人上也。”然江熙之意是子张仁胜于人，故难与并也。按法言此文正用论语，明以难为难能之意。是江说即本子云，乃古义也。“至显不终矣”者，外戚传：“孝宣许皇后，元帝母也。霍光夫人显欲贵其小女，道无从。明年，许皇后当娠，病。女医淳于衍者，霍氏所爱，尝入宫侍皇后疾。显因生心，辟左右，谓衍曰：‘将军素爱小女成君，欲奇贵之。妇人免乳大故，十死一生。今皇后当免身，可因投毒药去也，成君即得为皇后矣。’衍良久曰：‘愿尽力。’即捣附子，赍入长定宫。皇后免身后，衍取附子幷合大医大丸，以饮皇后，崩。后有人上书告诸医侍疾无状者，皆收系诏狱，劾不道。显恐事急，即以状具语光，因曰：‘既失计为之，无令吏急衍。’光惊鄂，默然不应。其后奏上，署衍勿论。”光传云：“初光爱幸监奴冯子都。及显寡居，与子都乱。”晋灼注引汉语云：“东闾氏亡，显以婢代立，素与冯殷奸也。”颜注云：“殷者，子都之名。”周氏校补云：“窃以情事推之，疑东闾氏无子，仅一女，为上官安之妻。显生子霍禹，故光以为后妻。光薨后，禹奉其母为太夫人，遂纵所欲也。”司马云：“光知妻显为邪谋，而隐蔽不言，忠不终矣。”按：光传赞曰：“霍光以结发内侍，起于阶闼之间，确然秉志，谊形于主。受襁褓之托，任汉室之寄，当庙堂，拥幼君，摧燕王，仆上官，因权制敌，以成其忠。处废置之际，临大节而不可夺，遂匡国家，定社稷。拥昭、立宣，光为师保，虽周公、阿衡何以加此？然光不学亡术，闇于大理，阴妻邪谋，立女为后，湛溺盈溢之欲，以增颠覆之祸。死财三年，宗族诛夷，哀哉！”语意全本此文。注“秦尝”至“忠也”。按：弘范读“斯以留客”句绝，而解为此一事为忠，实乖文义。司马云：“因上书留客为秦王所知，始用事，以至为丞相。”亦未得其旨。注“斯为宰相”。按：世德堂本“相”下衍“也”字。注“作督责之书”。按：世德堂本“作”上有“乃”字。注“皆非忠直也”。按：世德堂本无“也”字。注“汉大将军霍光”。按：钱本无“汉”字。世德堂本此注删。注“光心知之，而不讨贼”。按：光传：“显恐事败，即具以实语光。光大惊，欲自发举，不忍，犹与。”颜注云：“犹与不决也。‘与’读曰‘豫’。”即心知而不讨贼之说。（一）“在”下原本有偏书小字“句”，盖作者以示句读，今删。

或问：“冯唐面文帝得廉颇、李牧不能用也，谅乎？”曰：“彼将有激也。亲屈帝尊，信亚夫之军，至颇、牧，曷不用哉？”〔注〕冯唐所知魏尚者，为云中守，击匈奴，有坐，欲谏之，故激文帝耳，非平谈也。“德？”〔注〕用士则闻之矣，于德又何如？曰：“罪不孥，〔注〕止罪其身，不收入妻孥。宫不女，〔注〕出宫人嫁之，令无怨旷。馆不新，〔注〕仍旧制也。陵不坟。”〔注〕葬于霸陵，因山，不起坟。〔疏〕“冯唐面文帝得廉颇、李牧不能用”者，司马云：“面谓面折。”史记张释之冯唐列传云：“冯唐者，其大父赵人，父徙代。汉兴，徙安陵。唐以孝着，为中郎署长，事文帝。文帝辇过，问唐曰：‘父老何自为郎？家安在？’唐具以实对。文帝曰：‘吾居代时，吾尚食监高袪数为言赵将李齐之贤，战于鉅鹿下。今吾每饭，意未尝不在鉅鹿也。’唐对曰：‘尚不如廉颇、李牧之为将也。臣大父在赵时为官卒将，善李牧。臣父故为代相，善赵将李齐，知其为人也。’上既闻廉颇、李牧为人，良说，而搏髀曰：“嗟乎！吾独不得廉颇、李牧时为吾将，吾岂忧匈奴哉？’唐曰：‘主臣，陛下虽得廉颇、李牧，弗能用也。’”音义：“廉颇，滂禾切。”史记廉颇蔺相如列传云：“廉颇者，赵之良将也。赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。赵惠文王卒，子孝成王立。七年，秦与赵兵相距长平。赵使廉颇将，攻秦。秦数败赵军，赵军固壁不战。秦数挑战，廉颇不肯。赵王信秦之间言，曰‘秦之所恶，独畏马服君赵奢之子赵括为将耳’。赵王因以括为将，代廉颇。括军败，数十万之众遂降秦，秦悉坑之。明年，秦兵遂困邯郸。自邯郸围解，而燕举兵击赵。赵使廉颇将，击，大破燕军于鄗，遂围燕，燕割五城请和。赵孝成王卒，子悼襄王立，使乐乘代廉颇。廉颇怒，攻乐乘，乐乘走，廉颇遂奔魏之大梁。久之，魏不能信用。赵以数困于秦兵，思复得廉颇，廉颇亦思复用于赵。赵王使使者视廉颇，以为老，遂不召。楚闻廉颇在魏，阴使人迎之。廉颇一为楚将，无功，曰：‘我思用赵人。’廉颇卒死于寿春。李牧者，赵之北边良将也，常居代鴈门，备匈奴。厚遇战士，为约曰：‘匈奴即入盗，急入收保，有敢捕虏者斩。’如是数岁，亦不亡失。然匈奴以李牧为怯，虽赵边兵，亦以为吾将怯。赵王让李牧，李牧如故。赵王怒，召之，使他人代将。岁余，匈奴每来，出战。出战，数不利，失亡多，边不得田畜。复请李牧，牧曰：‘王必用臣，臣如前，乃敢奉令。’王许之。李牧至，如故约。匈奴数岁无所得，终以为怯。边士日得赏赐而不用，皆愿一战。于是乃具选车得千三百乘，选骑得万三千匹，百金之士五万人，彀者十万人，悉勒习战。大纵畜牧，人民满野。匈奴小入，佯北不胜，以数千人委之。单于闻之，大率众来入。李牧多为奇陈，张左右翼击之，大破杀匈奴十余万骑，灭襜褴，破东胡，降林胡，单于奔走。其后十余岁，匈奴不敢近赵边城。赵悼襄王元年，赵使李牧攻燕，拔武遂、方城。后七年，秦破赵。赵乃以李牧为大将军，击秦军于宜安，大破秦军，封李牧为武安君。居三年，秦攻番吾，李牧击破秦军，南距韩、魏。赵王迁七年，秦使王翦攻赵，赵使李牧御之。秦为反间，言李牧欲反，赵王乃使赵◆及齐将颜聚代李牧。李牧不受命，赵使人微捕得李牧，斩之。后三月，王翦遂灭赵。”“彼将有激也”者，唐传云：“当是之时，匈奴新大入朝那，杀北地都尉昂。上以胡寇为意，乃卒复问唐曰：‘公何以知吾不能用廉颇、李牧也？’唐对曰：‘臣闻上古王者之遣将也，跪而推毂，曰：阃以内者，寡人制之；阃以外者，将军制之。军功爵赏，皆决于外，归而奏之。今臣窃闻魏尚为云中守，匈奴远避，不近云中之塞。虏曾一入，尚率车骑击之，所杀甚众。坐上功首虏差六级，陛下下之吏，削其爵，罚作之。由此言之，陛下虽得廉颇、李牧，弗能用也。’文帝说。是日，令冯唐持节赦魏尚，复以为云中守，而拜唐为车骑都尉，主中尉及郡国车士。”“亲屈帝尊，信亚夫之军”者，世德堂本“信”上有“以”字。音义：“信亚，音伸。”司马云：“信与申同。”按：五百：“诎身，将以信道也。如诎道而信身，虽天下不为也。”屈、伸字并作诎、信。疑亲屈帝尊，字本亦作“诎”，后人改之耳。绛侯周勃世家云：“绛侯卒，子胜之代侯，坐杀人，国除。文帝乃择绛侯勃子贤者河内守亚夫，封为条侯，续绛侯后。文帝之后六年，匈奴大入边，乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳，以备胡。上自劳军，至霸上、棘门，直驰入，将以下骑送迎。已而之细柳军，军士吏被甲，锐兵刃，彀弓弩持满。天子先驱至，不得入。先驱曰：‘天子且至。’军门都尉曰：‘将军令曰：军中闻将军令，不闻天子之诏。’居无何，上至，又不得入。于是上乃使使持节诏将军：‘吾欲入劳军。’亚夫乃传言开壁门。壁门士吏谓从属车骑曰：‘将军约，军中不得驱驰。’于是天子乃按辔徐行，至营，将军亚夫持兵揖曰：‘介胄之士不拜，请以军礼见。’天子为动，改容式车，使人称谢：‘皇帝敬劳将军。’成礼而去。既出军门，群臣皆惊，文帝曰：‘嗟乎！此真将军矣。曩者霸上、棘门军若儿戏耳，其将固可袭而虏也。至于亚夫，可得而犯邪？’称善者久之。月余，三军皆罢，乃拜亚夫为中尉。”“罪不孥”者，孝文本纪云：“元年，除收孥、诸相坐律、令。”集解引应劭云：“孥，子也。秦法一人有罪，并坐其家室。今除此律。”“宫不女”者，纪又云：“帝崩，遗诏归夫人以下至少使。”应劭云：“夫人以下有美人、良人、八子、七子、长使、少使，凡七辈，皆遣归家，重绝人类也。”纪又云：“孝景元年制诏：孝文皇帝临天下，罪人不孥，不诛无罪，出美人，重绝人之世。”是也。“馆不新”者，纪又云：“孝文帝从代来，即位二十三年，宫室、苑囿，狗马、服御，无所增益。有不便，辄弛以利民。尝欲作露台，召匠计之，直百金。上曰：‘百金，中民十家之产。吾奉先帝宫室，常恐羞之，何以台为？’”“陵不坟”者，纪又云：“治霸陵，不治坟，欲为省，毋烦民。遗诏霸陵山川因其故，毋有所改。令郎中令武为复土将军。”应劭云：“因山为藏，不复起坟，山下川流不遏绝也。”索隐云：“复音伏。谓穿圹出土下棺，已而填之，即以为坟，故云复土。复，反还也。”注“冯唐”至“谈也”。按：世德堂本删此注。注“葬于霸陵”。按：治平本作“霸阳”，今依钱本改，世德堂本亦作“霸陵”。地理志：“京兆尹霸陵，故芷阳，文帝更名。莽曰水章也。”水经注渭水篇：“霸水又左合浐水，历白鹿原东，即霸川之西故芷阳矣。史记秦襄王葬芷阳者是也，谓之霸上。汉文帝葬其上，谓之霸陵。上有四出道以泻水，在长安东南三十里。”

或问“交”。曰：“仁。”问“余、耳”。〔注〕陈余、张耳。曰：“光初。”〔注〕有始无终。“窦、灌”。曰：“凶终。”〔注〕窦婴、灌夫甚相亲友，不胜相助，犯触田蚡，并皆罹祸。〔疏〕“问‘交’，曰：‘仁’”者，司马云：“惟仁人之交不以利势，而以德义。”“问‘余、耳。’曰：‘光初’”者，史记张耳陈余列传云：“张耳者，大梁人也。其少时及魏公子毋忌为客，宦魏为外黄令。陈余者，亦大梁人也，好儒术。余年少，父事张耳，两人相与为刎颈交。陈涉起蕲，至入陈，兵数万。张耳、陈余上谒陈涉。陈余复说陈王，愿请奇兵，北略赵地。于是陈王以故所善陈人武臣为将军，邵骚为护军，以张耳、陈余为左、右校尉，予卒三千人，北略赵地，以城下者三十余城。至邯郸，张耳、陈余乃说武臣曰：‘陈王起蕲，至陈而王，非必立六国后。将军今以三千人下赵数十城，独介居河北，不王无以填之。’武臣遂立为赵王，以陈余为大将军，张耳为右丞相，邵骚为左丞相。张耳、陈余说武臣北徇燕、代，南收河内以自广。赵王以为然，因不西兵，而使韩广略燕，李良略常山，张黡略上党。李良已定常山，还报，赵王复使良略太原，至石邑，秦兵塞井陉，未能前，乃还之邯郸，竟杀武臣、邵骚。客有说张耳立赵后，扶以义，可就功。乃求得赵歇，立为赵王，居信都。李良进兵击陈余，陈余败李良，李良走归章邯。章邯引兵至邯郸，皆徙其民河内，夷其城郭。张耳与赵王歇走入鉅鹿城，王离困之。陈余北收常山兵，得数万人，军鉅鹿北。章邯军鉅鹿南棘原，筑甬道属河，饷王离。王离兵食多，急攻鉅鹿。鉅鹿城中食尽兵少，张耳数使人召前陈余。陈余自度兵少不敌秦，不敢前。数月，张耳大怒，怨陈余。当是时，燕、齐、楚闻赵急，皆来救。来，皆壁余旁，未敢击秦。项羽兵数绝章邯甬道，王离军乏食，项羽悉引兵渡河，遂破章邯。于是赵王歇、张耳乃得出鉅鹿，谢诸侯。张耳与陈余相见，责让陈余以不肯救赵。陈余怒，乃脱解印绶，推予张耳。张耳乃佩其印，收其麾下。陈余独与麾下所善数百人之河上泽中渔猎。由此陈余、张耳遂有郄。赵王歇复居信都。张耳从项羽、诸侯入关。汉元年二月，项羽立诸侯王。张耳雅游，人多为之言，项羽亦素数闻张耳贤，乃分赵，立张耳为常山王，治信都，信都更名襄国。陈余客多说项羽曰：‘陈余、张耳，一体有功于赵。’项羽以陈余不从入关，闻其在南皮，即以南皮旁三县以封之，而徙赵王歇王代。张耳之国，陈余愈益怒，曰‘张耳与余功等也，今张耳王，余独侯，此项羽不平。’及齐王田荣畔楚，陈余乃使说田荣，请以南皮为扞蔽。田荣乃遣兵从陈余，陈余因悉三县兵袭常山王张耳。张耳败走，谒汉王，汉王厚遇之。陈余已败张耳，皆复收赵地，迎赵王于代，复为赵王。赵王德陈余，立以为代王。陈余不之国，留傅赵王。汉二年，东击楚，使使告赵，欲与俱。陈余曰：‘汉杀张耳，乃从。’于是汉王求人类张耳者，斩之，持其头遗陈余，陈余乃遣兵助汉。汉之败于彭城西，陈余亦复觉张耳不死，即背汉。汉三年，遣张耳与韩信击破赵井陉，斩陈余泜水上，追杀赵王歇襄国。汉立张耳为赵王汉五年，张耳薨，谥为景王。”“‘窦、灌。’曰：‘凶终’”者，魏其武安侯列传云：“魏其侯窦婴者，孝文后从兄子也。孝文时，婴为吴相，病免。孝景初即位，为詹事。孝景三年，吴、楚反，上察宗室、诸窦毋如窦婴贤，乃拜婴为大将军。七国兵已尽破，封婴为魏其侯，诸游士宾客争归魏其侯。武安侯田蚡者，孝景后同母弟也。孝景崩，太子立，封蚡为武安侯。建元元年，以魏其侯为丞相，武安侯为太尉。及建元二年，魏其、武安以侯家居。武安虽不任职，以王太后故，亲幸，数言事，多效。天下吏士趋势利者，皆去魏其，归武安。建元六年，窦太后崩，以武安侯蚡为丞相。魏其失窦太后，益疏不用，无势，诸客稍稍自引而怠傲，唯灌将军独不失故。魏其日默默不得志，而独厚遇灌将军。灌将军夫者，颍阴人也。孝景时，至代相。孝景崩，今上初即位，徙夫为淮阳太守。建元元年，入为太仆。二年，徙为燕相。数岁，坐法去官，家居长安。灌夫为人刚直使酒，不好面谀，贵戚诸有势在己之右，不欲加礼，必陵之。诸士在己之左，愈贫贱，尤益敬，与钧。稠人广众，荐宠下辈。士亦以此多之。夫不喜文学，好任侠，已然诺，诸所与交通，无非豪杰大猾。家累数千万，食客日数十百人，陂池田园，宗族宾客为权利，横于颍川。及魏其侯失势亦欲倚灌夫引绳批根生平慕之后弃之者。灌夫亦倚魏其而通列侯宗室为名高。两人相为引重，其游如父子然，相得驩甚，无厌，恨相知晚也。元光四年春，丞相言灌夫家在颍川横甚，民苦之，请案。灌夫亦持丞相阴事，为奸利，受淮南王金，与语言。宾客居间，遂止，俱解。夏，丞相取燕王女为夫人，有太后诏，召列侯宗室皆往贺。武安劾灌夫骂坐不敬，系居室。遂按其前事，遣吏分曹逐捕诸灌氏支属，皆得弃市罪。魏其锐身为救灌夫。孝景时，魏其常受遗诏曰：‘事有不便，以便宜论上。’及系灌夫，罪至族，事日急，魏其乃使昆弟子上书言之，幸得复召见。书奏上，而案尚书大行无遗诏。诏书独藏魏其家，家丞封。乃劾魏其矫先帝诏，罪当弃巿。五年十月，悉论灌夫及家属。魏其闻即恚，病痱，不食欲死。或闻上无意杀魏其，魏其复食治病，议定不死矣。乃有蜚语为恶言闻上，故以十二月晦论弃市渭城。”司马云：“窦婴、灌夫之交，虽不变其初，然终以朋党陷于大戮，亦不足贵也。君子义之与比。”注“有始无终”。按：张耳陈余传太史公曰：“张耳、陈余，世传所称贤者，其宾客厮役莫非天下俊杰，所居国无不取卿相者。然张耳、陈余始居约时，相然信以死，岂顾问哉！及据国争权，卒相灭亡。何乡者相慕用之诚，后相倍之戾也？岂非以利哉！”即其义。

或问“信”。曰：“不食其言。”〔注〕食，伪。“请人”。曰：“晋荀息，赵程婴、公孙杵臼，秦大夫凿穆公之侧。”〔注〕此章全论不食言之德。问“义”。〔注〕既闻诸贤之信，又问于义谁得。曰：“事得其宜之谓义。”〔注〕义者，得死生之宜也。不得死生之宜者，非义也。若程婴、杵臼，兼乎信义者也。秦、晋大夫，可谓重食言之信，蹈义则未也。〔疏〕“问信，曰：‘不食其言。’”者，公羊传僖公篇：“晋里克弒其君卓子及其大夫荀息。及者何？累也。何以书？贤也。何贤乎荀息？荀息可谓不食其言矣。”解诂云：“不食言者，不如食受之而消亡之。”“晋荀息”者，左传僖公篇云：“九年九月，晋献公卒，里克、平郑欲纳文公，故以三公子之徒作乱。初，献公使荀息傅奚齐，公疾，召之曰：‘以是藐诸孤辱在大夫，其若之何？’稽首而对曰：‘臣竭其股肱之力，加之以忠贞，其济，君之灵也；不济，则以死继之。’公曰：‘何谓忠贞？’对曰：‘公家之利，知无不为，忠也；送往事居，耦俱无猜，贞也。’及里克将杀奚齐，先告荀息曰：‘三怨将作，秦、晋辅之，子将何如？’荀息曰：‘将死之。’里克曰：‘无益也。’荀叔曰：‘吾与先君言矣，不可以贰，能欲复言而爱身乎？虽无益也，将焉辟之！且人之欲善，谁不如我？我欲无贰，而能谓人已乎？’冬十月，里克杀奚齐于次，书曰：‘杀其君之子。’未葬也，荀息将死之，人曰：‘不如立卓子而辅之。’荀息立公子卓以葬。十一月，里克杀公子卓于朝，荀息死之。”杜注云：“荀叔，荀息也。”公羊传云：“奚齐、卓子者，骊姬之子也，荀息傅焉。骊姬者，国色也，献公爱之甚，欲立其子，于是杀世子申生。申生者，里克傅之，献公病将死，谓荀息曰：‘士何如则谓之信矣？’荀息对曰：‘使死者反生，生者不愧乎其言，则可谓信矣。’献公死，奚齐立。里克谓荀息曰：‘君杀正而立不正，废长而立幼，如之何？愿与子虑之。’荀息曰：‘君尝●臣矣，臣对曰：使死者反生，生者不愧乎其言，则可谓信矣。里克知其不可与谋，退，弒奚齐。荀息立卓子，里克弒卓子，荀息死之。荀息可谓不食其言矣。”“赵程婴、公孙杵臼”者，赵世家云：“晋景公之三年，大夫屠岸贾欲诛赵氏。贾不请而擅与诸将攻赵氏于下宫，杀赵朔、赵同、赵括、赵婴齐，皆灭其族。赵朔妻成公姊有遗腹，走公宫匿。赵朔客曰公孙杵臼，杵臼谓朔友人程婴曰：‘胡不死？’程婴曰：‘朔之妇有遗腹，若幸而男，吾奉之。即女也，吾徐死耳。’居无何而朔妇免身生男，公孙杵臼曰：‘立孤与死孰难？’程婴曰：‘死易，立孤难耳。’公孙杵臼曰：‘赵氏先君遇子厚，子强为其难者，吾为其易者，请先死。’乃二人谋，取他人婴儿负之，衣以文葆，匿山中。程婴出，谬谓诸将军曰：‘婴不肖，不能立赵孤，谁能与我千金，吾告赵氏孤处。’诸将皆喜，许之。发师随程婴攻公孙杵臼，遂杀杵臼与孤儿。诸将以为赵氏孤儿良已死，皆喜。然赵氏真孤乃反在，程婴卒与俱匿山中。居十五年，景公乃与韩厥谋立赵孤儿，召而匿之宫中。赵孤名曰武。于是攻屠岸贾，灭其族，复与赵武田邑如故。及赵武冠，为成人，程婴乃辞诸大夫，谓赵武曰：‘昔下宫之难，皆能死。我非不能死，我思立赵氏之后。今赵武既立，为成人，复故位，我将下报赵宣、孟与公孙杵臼。’遂自杀。赵武服齐衰三年，为之祭邑，春、秋祠之，世世勿绝。”“秦大夫凿穆公之侧”者，音义：“凿穆，颜师古汉书注曰：‘凿谓所穿冢藏，音在到切，或如字。’”按：所引颜注见刘向传。左传文公篇云：“秦伯任好卒，以子车氏之三子奄息、仲行、针虎为殉，皆秦之良也。国人哀之，为之赋黄鸟。”杜注云：“子车，秦大夫氏也。”按：秦本纪作“子舆”。彼正义引应劭云：“秦穆公与群臣饮，酒酣，公曰：‘生共此乐，死共此哀。’于是奄息、仲行、针虎许诺。及公薨，皆从死。黄鸟诗所为作也。”按：左传及毛传皆以黄鸟为刺穆公以人从死，此以三良从死为不食其言，与应劭说同，盖皆本鲁诗。汉书匡衡传云：“秦穆贵信，而士多从死。”亦以三良之从死为信。匡学齐诗，则此诗齐、鲁说同也。“事得其宜之谓义”者，祭义，又大戴礼曾子大孝并云：“义者，宜此者也。”新书道术云：“行充其宜谓之义。”注“食，伪。”按：尔雅释诂文。王氏经义述闻云：“孙、郭皆以食为虚伪之伪，而证以汤誓之‘朕不食言’。韦注晋语，亦以食言为伪言。皆非也。食言者，言而不行则为自食其言。食者，消灭之义，非虚伪之义也。哀二十六年左传：‘是食言多矣，能无肥乎？’若以食言为伪言，则与‘能无肥乎’之文了不相涉矣。而梅氏书传乃曰：‘食尽其言伪不实。’正义曰：‘言而不行，如食之消尽，后终不行，则前言为伪，故通谓伪言为食言。’不几于穿凿而失其本恉乎？公羊传陈疏云：‘按僖十五年左传：我食吾言。又哀元年传：不可食已。杜注并云：食，消也。盖言既出而复背，如饮食之消，与伪无异，因谓食为伪。此食言之本义，其实食不得训伪也。’”荣按：言出于口，自无而之有；食入于口，自有而之无。言而不践，则言如未言。犹取既出于口者，而复入之口，故谓之食。食虽非伪，然食言之效，无异伪言。故因以食言为伪。孙炎云：“食（一），言之伪也。”最为得之。王氏以尔雅此条之伪皆作为之义，因通食于饬，而训为治，则真穿凿而失其本恉者矣。注“既闻”至“谁得”。按：孟子云：“大人者，言不必信，行不必果，惟义所在。”赵氏章指云：“言大人之行，行其重者，不信不果，所求合义也。”然则不食其言虽可谓之信，不必皆可谓之义，故云“又问于义谁得”也。注“若程婴”至“未也”。司马云：“程婴自杀以报公孙杵臼，刘向以为过，恐亦未尽其宜。”按：新序节士云：“程婴、公孙杵臼可谓信交厚士矣，婴之自杀下报，亦过矣。”此温公义所本。然三良从死，为成君之过。左氏以为“人之云亡，邦国殄瘁”。荀息死难虽贤，然解诂以为“不日者，不正遇祸终，始恶明，故略之”。程婴之死则无此，故弘范以为兼乎信义，不必执刘说驳之也。又按：“可谓重食言之信”，世德堂本作“止可谓重言之信”。（一）“食”下原本有偏书小字“句”，盖作者以示句读，今删。
　　或问：“季布忍焉，可为也？”〔注〕季布为项羽将，尝困高祖。高祖既立，购之千金。困迫，乃为奴，卖与鲁朱家。曰：“能者为之，明哲不为也。”〔注〕言能忍辱贪生者乃为之。或曰：“当布之急，虽明哲之如何？”曰：“明哲不终项仕，如终项仕，焉攸避？”〔注〕苟患失之，无所不至。〔疏〕“季布忍焉，可为也”者，史记季布栾布列传云：“季布者，楚人也，为气任侠，有名于楚。项籍使将兵，数窘汉王。及项羽灭，高祖购求布千金，敢有舍匿，罪及三族。季布匿濮阳周氏，周氏乃髡钳布，衣褐衣，置广柳车中，幷与其家僮数十人之鲁朱家所卖之。朱家心知是季布，乃买而置之田，诫其子曰：‘田事听此奴，必与同食。’朱家乃乘轺车之洛阳，见汝阴侯滕公曰：‘季布何大罪而上求之急也？’滕公曰：‘布数为项羽窘上，上怨之，故必欲得之。’朱家曰：‘君视季布何如人也？’曰：‘贤者也。’朱家曰：‘臣各为其主用，季布为项籍用，职耳。项氏臣可尽诛耶？今上始得天下，独以己之私怨求一人，何示天下之不广也？且以季布之贤而汉求之急如此，此不北走胡，即南走越耳。夫忌壮士以资敌国，此伍子胥所以鞭荆平王之墓也。君何不从容为上言邪？’汝阴侯滕公心知朱家大侠，意季布匿其所，乃许曰：‘诺。’待间，果言如朱家指，上乃赦季布。当是时，诸公皆多季布能摧刚为柔，朱家亦以此名闻当世。季布召见谢上，拜为郎中。孝惠时为中郎将。季布为河东守，孝文时人有言其贤者，孝文召，欲以为御史大夫。复有言其勇，使酒难近。至，留邸一月见罢。布辞之官。”太史公曰：“以项羽之气，而季布以勇显于楚，身屡典军搴旗者数矣，可谓壮士。然被刑戮，为人奴而不死，何其下也？彼必自负其材，故受辱而不羞，欲有所用其未足也，故终为汉名将，贤者诚重其死。夫婢妾贱人感慨而自杀者，非能勇也，其计画无复之耳。”此季布忍焉之说。忍谓受辱而不羞也。音义出“焉可”，云：“于虔切，下同。”则以“焉”属下读。司马云：“季布勇者，乃至髡钳为奴，安能忍耻如此？”亦依音义读为说，似失其义。“可为也”者，陶氏鸿庆读法言札记云：“也读为邪。”按：陶说是也。世德堂本无“也”字，盖既以“焉可为”三字连文，则句末虽无“也”字，于义亦同，故传写遂删“也”字耳。此承上章“事得其宜之谓义”而复发问，言杀身以成其信者，不必皆合乎宜；则忍辱自全以待用者，亦贤者之所或为耶？“能者为之，明哲不为也”者，司马云：“有才能自惜其死，欲有所施，如管仲、季布者则为之。君子既明且哲，以保其身，则不然。”“明哲不终项仕，如终项仕，焉攸避”者，司马云：“明哲必知项羽之终不可辅，而早去之。若终仕羽，羽败当死之，复安所避乎？”世德堂本“不终项仕”作“不终”，无“项仕”二字。注“季布”至“朱家”。按：世德堂本无此注。注“言能忍辱偷生者乃为之”。按：此未得杨旨，当以温公义为长。注“苟患失之，无所不至”。按：论语文。此引之者，谓布知羽之不可辅而不去，是亦患失之过。然此文本旨乃讥布之未能明哲，非讥其患失，弘范引此为说，似亦未当。

或问“贤”。曰：“为人所不能。”“请人”。曰：“颜渊、黔娄、四皓、韦玄。”〔注〕颜渊箪瓢，不改其操；黔娄守正不邪，死而益彰；四皓白首，高尚其事；韦玄，汉丞相贤之少子也，贤薨，玄当袭封，被发佯狂，欲以让兄。或曰：“拟人必于其伦，颜子至贤，其殆庶几。黔娄、四皓，既非其俦，况以韦玄，不亦甚哉？”释曰：“颜渊之贤，备体之贤。韦玄之贤，一至之贤。王莽篡天下，而韦玄让一家，于是乎贤耳。亦犹论德行称颜渊、闵子骞、冉伯牛、仲弓，凡此数子，岂必皆与颜渊俱尽至贤之道哉？”问“长者”。曰：“蔺相如申秦而屈廉颇，栾布之不倍，朱家之不德，直不疑之不校，韩安国之通使。”〔注〕相如申理于秦王，屈意于廉颇，义在史记。栾布为梁大夫，奉使，高祖诛梁王彭越，布使还，报命首下，哭而祠敛之也。朱家以季布有阨见滕公，得解其急也，而不使布知，又终身不复见布。直不疑常为郎，三人同室。一人有金，一人急归，误持金去。主意不疑，不疑买金偿之。其后归者持金还，乃明之。又人谤其淫嫂，而乃无兄，亦不自明也。韩安国，梁孝王内史。时景帝疑梁王，梁王大惧，安国称病去官，阴往长安，因长公主以解王事。〔疏〕“黔娄”者，音义：“黔娄，其廉切，又音琴。”列女传贤明云：“鲁黔娄妻者，鲁黔娄先生之妻也。先生死，曾子与门人往吊之。其妻出户，曾子吊之。上堂，见先生之尸在牖下，枕墼席稿，缊袍不表，覆以布被，手足不尽敛，覆头则足见，覆足则头见。曾子曰：‘斜引其被则敛矣。’妻曰：‘斜而有余，不如正而不足也。先生以不斜之故，能（同“乃”。）至于此。生时不邪，死而邪之，非先生意也。’曾子不能应，遂哭之曰：‘嗟唿！先生之终也，何以为谥？’其妻曰：‘以康为谥。’曾子曰：‘先生在时，食不充口，衣不盖形；死则手足不敛，旁无酒肉。生不得其美，死不得其荣，何乐于此而谥为康乎？’其妻曰：“昔先生君尝欲授之政，以为国相，辞而不为，是有余贵也。君尝赐之粟三十钟，先生辞而不受，是有余富也。彼先生者，甘天下之淡味，安天下之卑位，不戚戚于贫贱，不忻忻于富贵，求仁而得仁，求义而得义，其谥为康，不亦宜乎？’曾子曰：‘唯斯人也而有斯妇。’王氏照圆补注云：“黔娄，姓名也。同时，齐有黔敖，盖其族人。张景阳杂诗李注引皇甫谧高士传云：‘黔娄先生者，齐人也。’是先生亦齐人，此作‘鲁’，或误耳。”四皓，详后篇。说文：“颢，白貌，从页，从景。”会意。商山四颢，白首人也。古书通作“皓”。韦玄者，汉书韦贤传云：“本始三年，封扶阳侯，食邑七百户。贤四子，少子玄成复以明经历位至丞相。玄成字少翁，以父任为郎，常侍骑。少好学，修父业，以明经擢为谏大夫，迁大河都尉。初玄成兄弘为太常丞，职奉宗庙，典诸陵邑，烦剧多罪过。父贤以弘当为嗣，故敕令自免。弘怀谦不去官。及贤病笃，弘竟坐宗庙事系狱，罪未决，室家问贤当为后者，贤恚恨不肯言。于是贤门下与宗家计议，矫贤令，使家丞上书以玄成为后。贤薨，玄成在官闻丧，又言当为嗣，深知其非贤雅意，即阳为病狂，卧便利，妄笑语昏乱。征至长安。既葬，当袭爵，以病狂不应召。大鸿胪奏状，章下丞相、御史案验。玄成素有名声，士大夫多疑其欲让爵辟兄者，丞相、御史遂以玄成实不病劾奏之。有诏勿劾引拜，玄成不得已受爵。宣帝高其节，以玄成为河南太守，兄弘太山都尉，迁东海太守。及元帝即位，以玄成为少府，迁太子太傅，至御史大夫。永光中，代于定国为丞相。玄成为相七年，守正持重不及父贤，而文采过之。建昭三年薨，谥曰共侯。”音义：“韦玄，天复本作‘韦玄成’。”按：司马云：“李、宋、吴本无‘成’字。”明旧本皆作“韦玄”，天复本有“成”字，乃校刊者所增。困学纪闻诸子引亦作“韦玄成”，则所据即温公集注本也。“问长者”者，韩非子诡使云：“重厚自尊谓之长者。”汉书赵广汉传颜注云：“长者，有名德之人也。”后汉书马援传章怀太子注云：“长者，谓豪侠者也。”“蔺相如申秦而屈廉颇”者，世德堂本“申”作“伸”。按：当作“信”。“屈”当作“诎”，说见上。廉颇蔺相如列传云：“蔺相如者，赵人也，为赵宦者令缪贤舍人。赵惠文王时得楚和氏璧，秦昭王闻之，使人遗赵王书，愿以十五城请易璧。赵王于是遂遣相如奉璧西入秦。相如奉璧奏秦王，秦王大喜。相如视秦王无意偿赵城，乃前曰：‘璧有瑕，请指示王。’王授璧。相如乃谓秦王曰：‘和氏璧天下所共传宝也。赵王送璧时，斋戒五日。今大王亦宜斋戒五日，设九宾于廷，臣乃敢上璧。’秦王遂许斋五日。相如乃使其从者衣褐，怀其璧，从径道亡，归璧于赵。秦王斋五日后，引赵使者蔺相如。相如至，曰：‘臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？’秦王卒廷见相如，毕礼而归之。相如既归，拜为上大夫。其后秦王使使者告赵王欲与王为好会于西河外渑池。赵王遂行，相如从。秦王饮酒酣，曰：‘寡人窃闻赵王好音，请奏瑟。’赵王鼓瑟，秦御史前，书曰：‘某年、月、日，秦王与赵王会饮，令赵王鼓瑟。’蔺相如前，曰：‘赵王窃闻秦王善为秦声，请奉盆秦王，以相娱乐。’秦王怒，不许。于是，相如前，进，因跪请秦王曰：‘五步之内，相如请得以颈血溅大王矣。’左右欲刃相如，相如张目叱之，左右皆靡。于是秦王不怿，为一击。相如顾召赵御史书曰：‘某年、月、日，秦王为赵王击。’秦之群臣曰：‘请以赵十五城为秦王寿。’蔺相如亦曰：‘请以秦之咸阳为赵王寿。’秦王竟酒终不能加胜于赵，赵亦盛设兵以待秦，秦不敢动。既罢，归国，以相如功大，拜为上卿，位在廉颇之右。廉颇曰：‘我为赵将，有攻城野战之大功，而蔺相如徒以口舌为劳，而位居我上，我见相如，必辱之。’相如闻，不肯与会。每朝时，常称病不欲与廉颇争列。相如出，望见廉颇，引车避匿。于是舍人相与谏，请辞去。蔺相如固止之，曰：‘夫以秦王之威而相如廷叱之，辱其群臣，独畏廉将军哉！顾吾念之强秦之所以不敢加兵于赵者，徒以吾两人在也。今两虎共斗，其势不俱生，吾所以为此者，以先国家之急而后私雠也。’廉颇闻之，至蔺相如门，谢罪曰：‘鄙贱之人，不知将军宽之至此也。’卒相与驩，为刎颈之交。”“栾布之不倍”者，季布栾布列传云：“栾布者，梁人也。始梁王彭越为家人时，尝与布游。布为人所略卖为奴于燕，燕将臧荼举以为都尉。及臧荼反，汉击燕，虏布。梁王彭越闻之，乃言上请赎布以为梁大夫，使于齐。未还，汉召彭越，责以谋反，夷三族。已而枭彭越头于雒阳，下诏曰：‘有敢收视者，辄捕之。’布从齐还，奏事彭越头下，祠而哭之。吏捕布以闻，上召布，骂曰：‘若与彭越反邪？吾禁人勿收，若独祠而哭之，与越反明矣。’趣亨之。布顾曰：‘愿一言而死。方上之困于彭城，败荥阳、成皋间，项王所以遂不能西，徒以彭王居梁地，与汉合从苦楚也。且垓下之会，微彭王，项氏不亡。今陛下一征兵于梁，彭王病不行，而陛下疑以为反。反形未见，以苛小案诛灭之，臣恐功臣人人自危也。’于是上乃释布罪，拜为都尉。孝文时，为燕相，至将军。吴军反时，以军功封俞侯，复为燕相。景帝中五年，薨。”“不倍”，各本皆作“不涂”。音义：“栾布之不涂，天复本作‘不倍’。”按：不涂无义。司马云：‘涂’当作‘渝’，变也。”亦未确。作“不倍”，于义为长，今从之。孟子：“师死而遂倍之。”彼音义引丁云：“义当作偝，古字借用耳。”按：说文无“偝”，古止以“背”或“倍”为之，不倍谓不负死者也。会稽刻石云：“有子而嫁，倍死不贞。”史记自序云：“栾公不劫于势而倍死。”然则倍死乃秦、汉常语。此文“栾布之不倍”，即用史记自序文也。“朱家之不德”者，游侠列传云：“鲁朱家者，与高祖同时。鲁人皆以儒教，而朱家用侠闻，所藏活豪士以百数，其余庸人不可胜言，然终不伐其能，歆其德。诸所尝施，唯恐见之。振人不赡，先从贫贱始。家无余财，衣不完采，食不重味，乘不过驹牛，专趋人之急，甚己之私。既阴脱季布将军之阨，及布尊贵，终身不见也。”此文“不德”，即“不伐其能，歆其德”之谓。“直不疑之不校”者，万石张叔列传云：“塞侯直不疑者，南阳人也，为郎，事文帝。其同舍有告归，误持同舍郎金去。已而金主妄意不疑，不疑谢有之，买金偿。而告归者来而归金，而前郎亡金者大惭，以此称为长者。文帝称举，稍迁至太中大夫。朝廷见人或毁之曰：‘不疑状貌甚美，然独无柰其善盗嫂，何也？’不疑闻曰：‘我乃无兄。’然终不自明也。吴、楚反时，不疑以二千石将兵击之。景帝后元年，拜为御史大夫。天子修吴、楚时功，乃封不疑为塞侯。不疑学老子言，不好立名称，称为长者。”索隐云：“直，姓也；不疑，名也。”“韩安国之通使”者，音义：“通使，色吏切。”韩长孺列传云：“御史大夫韩安国者，梁城安人也，事梁孝王为中大夫。梁孝王，景帝母弟，窦太后爱之，令得自请置相、二千石，出入游戏，僭于天子。天子闻之，心弗善也。太后知帝不善，乃怒梁使者，弗见，案责王所为。韩安国为梁使，见大长公主而泣曰：‘夫前日吴、楚、齐、赵七国反时，自关以东皆合从西乡，梁王念太后、帝在中，而诸侯扰乱，一言泣数行下，跪送臣等六人，将兵击却吴、楚，吴、楚以故兵不敢西而卒破亡，梁王之力也。今太后以小节苛礼责望梁王，梁王恐，日夜涕泣思慕，不知所为。何梁王之为子孝，为臣忠，而太后弗恤也？’大长公主具以告太后，太后喜，曰：‘为言之帝。’言之，帝心乃解，而免冠谢太后曰：‘兄弟不能相教，乃为太后遗忧。’悉见梁使，厚赐之。太后、长公主更赐安国，可直千余金，名由此显。建元六年，安国为御史大夫，以元朔二年中卒。”注“高尚其事”。按：易蛊上九文。注“或曰”至“甚哉”。按：世德堂本“或曰”作“咸曰”，以为宋注语，误也。注“释曰”至“道哉”。按：世德堂本“释曰”作“秘曰”，以为吴注语；又“一至之贤”作“未至之贤”，皆误也。困学纪闻引王介甫云：“出乎颜渊，则圣人矣；出乎韦玄成，则众人矣。”注“相如申理于秦王”。按：世德堂本“申”作“伸”。注“义在史记”。按：世德堂本无此语。注“其后归者持金还”。按：世德堂本作“其后误持金者还之主”。注“而乃无兄”。按：世德堂本“乃”作“云”。注“安国称病去官，阴往长安”。按：史记、汉书惟言安国为梁使，见大长公主云云，无“称病去官，阴往长安”之语。然法言以安国为长者，则其为梁王解说，当有不令王知者，弘范此注，必别有所据也。

或问“臣自得”。曰：“石太仆之对，金将军之谨，张卫将军之慎，丙大夫之不伐善。”〔注〕丞相石庆尝为太仆，时御，上问舆中马几匹，太仆以策数之毕，对曰：“六匹。”金将军名日磾，为人谨慎，目不忤视数十年。张卫将军名安世，为人周密重慎。丞相丙吉，宣帝少时以巫蛊事尝在狱中，吉常救护，又养视有恩纪而终不言，官至御史大夫。乳母述之，然后乃知，封博阳侯。请问“臣自失”。曰：“李贰师之执贰，田祁连之滥帅，韩冯翊之愬萧，赵京兆之犯魏。”〔注〕贰师将军李广利说刘屈牦立昌邑王为太子，二心不端，武帝疑之，遂降匈奴。祁连将军田广明为宣帝击匈奴，不到质，淫妇人也。韩冯翊名延寿，愬御史大夫萧望之与廪牺为奸而焚其廪也。赵京兆名广汉，疑魏丞相夫人杀傅婢，围捕之，而皆无实，反获其罪也。〔疏〕“臣自得”者，自以忠信谨厚，获知于上也。“石太仆之对”者，万石张叔列传云：“万石君少子庆为太仆，御出，上问车中几马，庆以策数马毕，举手曰：‘六马。’庆于诸子中最为简易矣，然犹如此。元鼎五年，制诏以庆为丞相，封为牧丘侯。太初二年中，丞相庆卒，谥为恬侯。”汉书百官公卿表云：“太仆，秦官（一），掌舆马。”按：表不着石庆为太仆年月，然庆以孝武建元二年为内史，而太仆灌夫以三年为燕相，至六年而有太仆贺，则庆为太仆当在建元三年至六年中也。“金将军之谨”者，汉书金日磾传云：“金日磾，字翁叔，本匈奴休屠王太子也。武帝元狩中，与母阏氏弟伦俱没入官，输黄门养马。日磾长八尺二寸，容貌甚严，马又肥好，上奇焉，拜为马监。迁侍中、驸马都尉、光禄大夫。日磾既亲近，未尝有过失，上甚信爱之，赏赐累千金，出则骖乘，入侍左右。初，莽何罗与江充相善，及充败，何罗兄弟惧及，上行幸林光宫，何罗矫制夜出发兵。明旦，上未起，何罗白刃从东箱上，见日磾，色变，走趋卧内，欲入。日磾得抱何罗，穷治，皆伏辜，繇是着忠孝节。日磾自在左右，目不忤视者数十年。赐出宫女，不敢近。上欲内其女后宫，不肯。其笃慎如此。及上病，属霍光以辅少主，光让日磾，日磾曰：‘臣外国人，且使匈奴轻汉。’于是遂为光副。初，武帝遗诏以讨莽何罗功，封日磾为秺侯。日磾以帝少不受封。辅政岁余，病困。大将军光白封日磾，卧授印绶。一日薨，谥曰敬侯。”赞曰：“金日磾夷狄亡国，羁虏汉廷，而以笃敬寤主，忠信自着，勒功上将，传国后嗣，世名忠孝，七世内侍，何其盛也！本以休屠作金人为祭天主，故因赐姓金氏云。”颜注云：“磾音丁奚反。”百官公卿表云：“前、后、左、右将军皆周末官，秦因之，汉不常置，皆掌兵及四夷。”续汉书百官志注引蔡质汉仪云：“汉兴，置大将军、骠骑，位次丞相。车骑、卫将军、左、右、前、后，皆金紫，位上卿，典京师兵卫、四夷屯警。”按：表：“后元元年，侍中、驸马都尉金日磾为车骑将军。”“张卫将军之慎”者，张汤传云：“上惜汤，复稍进其子安世。安世字子孺，少以父任为郎，擢为尚书令，迁光禄大夫。昭帝即位，大将军霍光秉政，以安世笃行，光亲重之。会左将军上官桀父子及御史大夫桑弘羊皆与燕王、盖主谋反诛，光以朝无旧臣，白用安世为右将军、光禄勋，以自副焉。久之，封为富平侯。昭帝崩，徙为车骑将军。光复与安世谋，尊立宣帝。大将军光薨后，御史大夫魏相上封事曰：‘车骑将军安世事孝武皇帝三十余年，忠信谨厚，勤劳政事，夙夜不怠。与大将军定策，天下受其福，国家重臣也。宜尊其位，以为大将军。’上亦欲用之。安世闻指，惧不敢当，深辞弗能得。后数日，竟拜为大司马、车骑将军领尚书事。数月，罢车骑将军屯兵，更为卫将军，两宫卫尉、城门北军兵属焉。安世职典枢机，以谨慎周密自着，外内无间。元康四年薨，谥曰敬侯。”百官公卿表：“地节三年四月戊申，车骑将军、光禄勋张安世为大司马、车骑将军。七月戊戌，更为大司马、卫将军。”“慎”世德堂本作“善慎”。“丙大夫之不伐善”者，世德堂本“丙”作“邴”。丙吉传云：“丙吉，字少卿，鲁国人也。治律令，为鲁狱史，积功劳，稍迁至廷尉右监。坐法失官，归为州从事。武帝末，巫蛊事起，吉以故廷尉监征，诏治巫蛊郡邸狱。时宣帝生数月，以皇曾孙坐卫太子事系，吉见而怜之，择谨厚女徒令保养曾孙，置闲燥处。后元二年，望气者言长安狱中有天子气，于是上遣使者分条中都官诏狱系者，亡轻重，一切皆杀之。内谒者令郭穰夜到郡邸狱，吉闭门拒使者不纳，曰：‘皇曾孙在。他人亡辜死者犹不可，况亲曾孙乎？’穰还以闻，因劾奏吉。武帝亦寤，因赦天下。曾孙病几不全者数焉，吉数敕保养乳母加致医药，视遇甚有恩惠，以私财物给其衣食。后吉迁大将军长史，霍光甚重之，入为光禄大夫。昭帝崩，昌邑王贺即位，以行淫乱废。光与诸大臣议所立未定，吉奏记光曰：‘武帝曾孙名病已在掖庭外家者（二），吉前使居郡邸时，见甚幼少，至今十八九矣，通经术，有美材，愿将军决定大策，天下幸甚！’光览其议，遂尊立皇曾孙。宣帝初即位，赐吉爵关内侯。吉为人深厚，不伐善。自曾孙遭遇，吉绝口不道前恩，故朝廷莫能明其功也。地节三年，吉为太子太傅，数月，迁御史大夫。及霍氏诛，上躬亲政，掖庭宫婢则上书自陈尝有阿保之功。章下掖庭令考问，则辞引使者丙吉知状。上亲见问，然后知吉有旧恩而终不言，上大贤之，制诏丞相：‘朕微眇时，御史大夫吉与朕有旧恩，厥德茂焉，其封吉为博阳侯。’后五岁，代魏相为丞相。五凤三年，吉薨，谥曰定侯。”百官公卿表：“御史大夫，秦官，位上卿。”按：吉终丞相而云丙大夫者，以诏书褒美其不言旧恩时吉方为御史大夫也。“臣自失”者，谓不由构陷，自以罪过取诛灭也。“李贰师之执贰”者，汉书武帝纪：“太初元年八月，遣贰师将军李广利发天下谪民西征大宛。”张晏云：“贰师，大宛城名。”李广利传云：“李广利女弟李夫人有宠于上，产昌邑哀王。太初元年，以广利为贰师将军，期至贰师城取善马，故号贰师将军。征和三年，贰师复将七万骑出五原击匈奴，度郅居水，兵败，降匈奴，为单于所杀。”刘屈牦传云：“贰师将军李广利将兵出击匈奴，丞相（按：谓屈牦。）为祖道，送至渭桥，与广利辞决。广利曰：‘愿君侯早请昌邑王为太子，如立为帝，君侯长何忧乎？’屈牦许诺。昌邑王者，贰师女弟李夫人子也。贰师女为屈牦子妻，故共欲立焉。是时，治巫蛊狱急。内者令郭穰告丞相夫人以丞相数有谴，使巫祠社，祝诅主上，有恶言。及与贰师共祷祠，欲令昌邑王为帝。有司奏请案验，罪至大逆不道。有诏载屈牦厨车以徇，要斩东市，妻、子枭首华阳街。贰师将军妻、子亦收。贰师闻之，降匈奴，宗族遂灭。”“执贰”世德堂本作“执二”。按：谓降匈奴也。“田祁连之滥帅”者，宣帝纪：“本始二年，匈奴数侵边，又西伐乌孙。乌孙上书，言愿发国精兵击匈奴，唯天子哀怜出兵。秋，御史大夫田广明为祁连将军，后将军赵充国为蒲类将军，云中太守田顺为虎牙将军，及度辽将军范明友、前将军韩增，凡五将军，兵十五万，骑校尉常惠持节护乌孙兵，咸击匈奴。三年春正月，五将军师发长安；夏五月，军罢。祁连将军广明、虎牙将军顺有罪下有司，皆自杀。”应劭云：“祁连，匈奴中山名也。诸将分部，广明值此山，因以为号也。”颜云：“祁音上夷反。”匈奴传云：“祁连将军出塞千六百里，至鸡秩山，斩首捕虏十九级，获牛、马、羊百余。逢汉使匈奴还者冉弘等，言鸡秩山西有虏众，祁连即戒弘使言无虏，欲还兵。御史属公孙益寿谏，以为不可，祁连不听，遂引兵还。上以祁连知虏在前，逗遛不进，下吏，自杀。擢公孙益寿为侍御史。”酷吏传：“田广明，字子公，郑人也。”滥帅，谓盗窃将帅之任也。论语：“小人穷斯滥矣。”郑注云：“滥，窃也。”礼器：“君子以为滥矣。”郑注云：“滥亦盗窃也。”“韩冯翊之愬萧”者，韩延寿传云：“韩延寿，字长公，燕人也，徙杜陵。少为郡文学，父义为燕郎中，剌王之谋逆也，义谏而死。是时，大将军霍光持政，魏相以文学对策，以为日者燕王为无道，韩义出身强谏，为王所杀，宜显赏其子，以示天下。光纳其言，因擢延寿为谏大夫。迁淮阳太守，治甚有名。徙颍川。数年，徙为东郡太守。在东郡三岁，令行禁止，断狱大减，为天下最。入守左冯翊，满岁，称职为真。延寿代萧望之为左冯翊，而望之迁御史大夫。侍谒者福为望之道延寿在东郡时放散官钱千余万。望之与丞相丙吉议，吉以为更大赦，不须考。会御史当问事东郡，望之因令并问之。延寿闻知，即部吏案校望之在冯翊时廪牺官钱放散百余万，廪牺吏掠治急，自引与望之为奸。延寿劾奏，移殿门禁止望之。望之自奏职在总领天下，闻事不敢不问，而为延寿所拘持。上由是不直延寿，各令穷竟所考。望之卒无事实。而望之遣御史案东郡，具得其事。于是望之劾奏延寿上僭不道；又自陈前为延寿所奏，今复举延寿罪，众庶皆以臣怀不正之心，侵冤延寿。愿下丞相、中二千石、博士议其罪。事下公卿，皆以延寿前既无状，后复诬愬典法大臣，欲以解罪，狡猾不道。天子恶之，延寿竟坐弃市。”百官公卿表：“内史，周官，秦因之，掌治京师。景帝二年，分置左内史。武帝太初元年，左内史更名左冯翊，属官有廪牺令、丞、尉。”张晏云：“冯，辅也；翊，佐也。”颜云：“廪主藏谷，牺主养牲，皆所以供祭祀也。”按：表神爵三年，东郡太守韩延寿为左冯翊；二年，下狱，弃市。“赵京兆之犯魏”者，赵广汉传云：“赵广汉，字子都，涿郡蠡吾人也，故属河间。少为郡吏、州从事，以廉絜、通敏、下士为名。举茂材，平准令；察廉，为阳翟令。以治行尤异，迁京辅都尉，守京兆尹。会昭帝崩，昌邑王征即位，行淫乱，大将军霍光与群臣共废王，尊立宣帝。广汉以与议定策，赐爵关内侯，迁颍川太守。本始二年，汉发五将军击匈奴，征广汉以太守将兵，属蒲类将军赵充国。从军还，复用守京兆尹，汉岁为真。广汉为人强力，天性精于吏职，尤善为钩距以得事情。好用世吏子孙新进年少者，专厉强壮蜂气，见事风生，无所回避，率多果敢之计，莫为持难。广汉终以此败。初，广汉客私酤酒长安市，丞相史逐去之。客疑男子苏贤言之，以语广汉。广汉使长安丞案贤。尉吏禹故劾贤为骑士屯霸上（三），不诣屯所，乏军兴。贤父上书讼罪，告广汉。事下有司覆治，禹坐要斩，请逮捕广汉。有诏即讯，辞服。会赦，贬秩一等。广汉疑其邑子荣畜教令，后以他法论杀畜。人上书言之，事下丞相、御史，案验甚急。（按：是时丞相为魏相，御史大夫为丙吉。）广汉使所亲信长安人为丞相府门卒，令微司丞相门内不法事。地节三年七月中，丞相傅婢有过自绞死，广汉闻之，疑丞相夫人妒杀之府舍，而丞相奉斋酎入庙祠。广汉得此，使中郎赵奉寿风晓丞相，欲以胁之，毋令穷正己事，丞相不听，案验愈急，广汉即上书告丞相罪，制曰：‘下京兆尹治。’广汉遂自将吏卒突入丞相府，召其夫人跪庭下受辞，收奴婢十余人去，责以杀婢事。丞相魏相上书自陈妻实不杀婢，广汉数犯罪法，不伏辜，以巧诈迫胁臣相，幸臣相宽不奏。愿下明使者治广汉所验臣相家事。事下廷尉治罪。实丞相自以过谴笞傅婢，出至外第乃死，不如广汉言。司直萧望之劾奏广汉摧辱大臣，欲以劫持奉公，逆节伤化，不道。宣帝恶之，下广汉廷尉狱，又坐贼杀不辜、鞠狱故不以实、擅斥除骑士、乏军兴数罪。天子可其奏。吏民守阙号泣者数万人，或言臣生无益县官，愿代赵京兆死，使得牧养小民。广汉竟坐要斩。”百官公卿表：“右内史，武帝太初元年更名京兆尹。”颜云：“京，大也；兆者，众数。言大众所在，故云京兆也。”按：表本始二年，颍川太守赵广汉为京兆尹；六年，下狱，要斩。注“金将军名日磾”。按：世德堂本无“名”字。注“目不忤视”。按：世德堂本作“逆视”。注“丙吉。”按：世德堂本作“邴吉”。注“尝在狱中”。按：世德堂本“尝”作“当”。注“吉常救护”。按：世德堂本“常”作“尝”。注“养视有恩纪而终不言”。按：世德堂本作“养视有恩，绝口终不言”。注“田广明”。按：世德堂本“明”误“名”。注“不到质，淫妇人也”。按：世德堂本“到”误“利”。酷吏传云：“广明以祁连将军击匈奴，出塞至受降城，受降都尉前死，丧柩在堂，广明召其寡妻与奸。既出，不至质，引军空还。下太守杜延年簿责，广明自杀阙下。”服虔云：“质，所期处也。”注“傅婢”。按：世德堂本“傅”误“侍”。王吉传颜注云：“凡言傅婢者，谓傅相其衣服衽席之事。一读傅曰附，谓近幸也。”荣谓傅婢盖司保傅童子之事者。颜氏家训序致云“禁童子之暴谑，则师友之诫不如傅婢之指挥”，可证。注“而皆无实”。按：世德堂本无“皆”字。（一）“秦”字原本作“奏”，形近而讹，据汉书百官公卿表改。（二）“帝”字原本作“常”，形近而讹，今改。（三）“吏”原本作“史”，形近而讹，据汉书本传暨颜注引“主颖曰”改。

或问“持满”。曰：“扼欹。”〔注〕欹器在鲁桓公庙者，欲人推心当如此器戒之。〔疏〕“扼欹”，治平本无“欹”字，世德堂本作“欹”，此承集注依宋、吴本增补。、扼同字。欹，说文从◆，今俗相承作“欹”。司马云：“李本无‘欹’字，今从宋、吴本。”按：李本若无“欹”字，则注必不引欹器为说。治平本注“欹器”上有“扼”字，则似以扼为欹器之名，益为谬误。盖传写者既于正文脱“欹”字，又于注文增“扼”字也。音义出“扼”，云：“音厄，欹器。”此亦经妄人删改。音义旧文当出“扼欹”，云：“扼，音厄；欹，欹器。”正以弘范语约，故伸之如此。自正文传写脱“欹”，注文增“扼”，校音义者遂据删大小两“欹”字以求合。不知此章正文李注及音义此条果如今治平本，则音义“欹器”字纯系复述注语，无所取矣。“问‘持满’，曰：‘扼欹’”者，扼亦持也。说文：“搤，捉也。”广雅释诂：“搤，持也。”字亦作“”，作“扼”。欹读为●。说文：“●，顷也。”朱氏通训定声云：“敧侧字当作此。”然则扼欹犹云持倾，能持倾，斯满而不溢矣。注“欹器在鲁桓公庙者”。按：世德堂本“欹器”上无“扼”字，今据订正。此弘范以欹器释欹，不重“欹”字者，语之约耳。荀子宥坐云：“孔子观于鲁桓公之庙，有欹器焉。孔子问于守庙者曰：‘此为何器？’守庙者曰：‘此盖为宥坐之器。’孔子曰：‘吾闻宥坐之器者，虚则欹，中则正，满则覆。’孔子顾谓弟子曰：‘注水焉。’弟子挹水而注之，中而正，满而覆，虚而欹。孔子喟然而叹曰：‘吁！恶有满而不覆者哉？’子路曰：‘敢问持满有道乎？’孔子曰：‘聪明圣知，守之以愚；功被天下，守之以让；勇力抚世，守之以怯；富有四海，守之以谦。此所谓挹而损之之道也。’”按：“鲁桓公庙”韩诗外传及说苑敬慎并作“周庙”；淮南子道应作“桓公之庙”，“欹器”作“宥卮”。如李义则扼欹云者，谓如持欹器之道。吴云：“持满盈，如持欹器也。”即申弘范之说。

扬王孙裸葬以矫世。〔注〕悼厚葬也，事见汉书。曰：“矫世以礼，裸乎？如矫世，则葛沟尚矣。”〔注〕古者未知丧送之礼，死则裹之以葛，投诸沟壑。若王孙之矫世，此事复尚为之矣。言不可行也。孝子仁人必有道以掩其亲，贤人君子必率礼以正其俗也。〔疏〕扬王孙，汉书扬胡朱梅云传作“杨王孙”，古字通用。世德堂本作“杨”，此即据汉书改之也。音义：“裸葬，郎果切。”按：说文“◆，袒也。”重文“裸，从果。”◆即裸之别体。汉书作“臝”。彼传云：“扬王孙者，孝武时人也，学黄、老之术。家业千金，厚自奉养，生亡所不致。及病且终，先令其子曰：‘吾欲臝葬，以反吾真。死则为布囊盛尸，入地七尺。既下，从足引脱其囊，以身亲土。’其子不忍，乃往见王孙友人祁侯。祁侯与王孙书，王孙报曰‘盖闻古之圣人缘人情不忍其亲，故为制礼，今则越之，吾是以臝葬，将以矫世也。夫厚葬诚亡益于死者，而俗人竞以相尚，靡财单币，腐之地下。或乃今日入而明日发，此真与暴骸于中野何异？且夫死者终生之化，而物之归者也。归者得至，化者得变，是物各反其真也。反真冥冥，亡形亡声，乃合道情。夫饰外以华众，厚葬以鬲真，使归者不得至，化者不得变，是使物各失其所也’云云。祁侯曰：‘善。’遂臝葬。”西京杂记云：“杨贵，字王孙，京兆人也。生时厚自奉养，死卒裸葬于终南山。其子孙掘土凿石，深七尺而下尸，上复盖之以石，欲俭而反奢也。”“矫世以礼，裸乎”者，言俗之不正，惟礼可以正之，而乃以裸耶？裸之为非礼，甚于厚葬也。“如矫世，则葛沟尚矣”者，苟不以礼，而惟以矫世为事，则不如废葬之为愈。司马云：“尚，上也。言君子矫世当以礼乎？当以裸乎？若欲为已甚以矫世，则莫若效古葛沟者为上矣，何以葬为？”注“事见汉书”。按：世德堂本删此语。注“古者未知丧送之礼”。按：治平本作“葬送”，今依钱本，世德堂本亦作“丧送”。注“死则裹之以葛，投诸沟壑”。按：世德堂本“裹之”作“裹尸”。俞云：“葛沟未详何义。李注曰：‘古者未知丧送之礼，死则裹尸以葛，投诸沟壑。’然裹尸何必以葛？亦似曲说也。‘葛’疑‘楬’之假字。周官蜡氏：‘若有死于道路者，则令埋而置楬焉。’楬沟言弃尸于沟，而置楬其上，较之裸葬为更疏略矣。”荣按：墨子节葬云：“禹葬会稽，衣衾三领，桐棺三寸，葛以绷之。”御览五百五十五引尸子云：“舜西教乎七戎，道死南巴之中，衣衾三领，谷木之棺，葛以缄之。”王孙报祁侯书云：“昔帝尧之葬也，窾木为并，葛藟为缄。”潜夫论浮侈云：“后世圣人易之以棺椁，桐木为棺，葛采为缄。”则以葛束棺，乃中古圣人送死之通礼。上古未知棺椁，则止以葛裹尸。中古葛缄，即其遗俗。弘范此注，语即本此。曲园以为曲说，殆未深考。注“此事复尚为之矣”。按：弘范以尚为犹且之意，似失其义。问道“人砥，则秦尚矣”，文例与此相同。彼注云：“秦之严刑难复尚矣。”此亦谓苟为矫世而已，则上古葛沟之法难复尚也。或问“周官”。曰：“立事。”“左氏”。曰：“品藻。”“太史迁”。曰：“实录。”〔注〕不虚美，不隐恶。〔疏〕“问‘周官’。曰：‘立事’”者，艺文志：“周官经六篇。王莽时，刘歆置博士。”颜注云：“即今之周官礼也。”通志艺文略云：“汉曰周官，江左曰周官礼，唐曰周礼。”按：孙疏于周礼大题下云：“此经史记封禅书、汉书礼乐志及河间献王传并称周官；艺文志本于七略，则称周官经。斯盖西汉旧题。隋书经籍志云：‘周官盖周公所建官政之法。’是也。若郑众以为即尚书周官，则贾疏引马融及郑序已斥其失矣。其曰周礼者，荀悦汉纪成帝篇云：‘刘歆以周官经六篇为周礼。王莽时，歆奏以为礼经，置博士。’释文叙录亦云：‘王莽时，刘歆为国师，始建立周官经为周礼。’案汉书王莽传：歆为国师，在始建国元年；而居摄三年九月，歆为羲和，与博士诸儒议莽母功显君服，已云发得周礼，以明殷监。又引司服职文，亦称周礼。然则歆建周官以为周礼，疑在莽居摄、歆为羲和以前。陆谓在国师以后，未得其实。通核诸文，盖歆在汉奏七略时，犹仍周官故名。王莽时，奏立博士，始更其名为周礼，殆无疑义。”然则此经在莽居摄时已更名周礼，法言此篇之作，在天凤之世，而犹称之曰周官，明子云意趣不与歆同也。书立政云：“继自今，我其立政，立事。”论语子路马注云：“政者，有所改更匡正也。事者，凡所行常事也。”按：政、事对文异，散文亦通，此云“立事”，即隋志所云“建官政之法”也。“‘左氏’。曰：‘品藻’”者，史记十二诸侯年表序云：“孔子西观周室，论史记旧闻，兴于鲁，而次春秋。七十子之徒，口受其传指。鲁君子左丘明惧弟子人人异端，各安其意，失其真，故因孔子、史记，具论其语，成左氏春秋。”刘氏逢禄左氏春秋考证云：“夫子之经，书于竹帛。微言大义，不可以书见，则游、夏之徒传之。丘明盖生鲁悼之后，徒见夫子之经及史记、晋乘之类，而未闻口授微恉，当时口说多异，因具论其事实，不具者阙之。曰‘鲁君子’，则非弟子也。曰左氏春秋，与铎氏、虞氏、吕氏并列，则非传春秋也。故曰左氏春秋，旧名也；曰春秋左氏传，则刘歆所改也。”艺文志：左氏传三十卷。刘氏考证云：“太史公时名左氏春秋，盖与晏子、铎氏、虞氏、吕氏之书同名，非传之体也。左氏传之名，盖始于刘歆七略。”按：法言此文亦但称左氏，而不称左传，与周官不称周礼同义。说文：“品，众庶也。”品藻犹云多文采。司马云：“品第善恶，藻饰其事。”以品、藻平列为义。此用汉书伪渊骞序称述品藻，颜注“定其差品及文质”之意而小变之，非子云本旨。盖品藻与立事及实录相对为文，明非平列字也。“‘太史迁’。曰：‘实录’”者，汉书司马迁传赞云：“自刘向、扬雄博极群书，皆称迁有良史之材，服其善序事理，辨而不华，质而不俚，其文直，其事核，不虚美，不隐善，故谓之实录。”应劭云：“言录其事实。”按：实录者，谓核实之纪录，所谓其文直、其事核也。按：周官、左氏，汉世皆不立学官，不在经传之列。刘歆始盛称之，以为周官，周公致太平之迹；左氏亲见夫子，好恶与圣人同。贾公彦序周礼废兴云：“周官，孝武之时始出，秘而不传。至孝成皇帝，达才通人刘向子歆校理秘书，始得列序，着于录、略，然亡其冬官一篇，以考工记足之。时众儒并出，共排以为非是，惟歆独识。末年乃知其周公致太平之迹。”刘歆传云：“歆校秘书，见古文春秋左氏传，歆大好之，以为左丘明好恶与圣人同，亲见夫子，而公羊、谷梁在七十子后，传闻之与亲见之，其详略不同。及歆亲近，欲建立左氏春秋及毛诗、逸礼、古文尚书，皆列于学官。哀帝令歆与五经博士讲论其义，诸博士或不肯置对。歆因移书太常博士责让之，其言甚切，诸儒皆怨恨。”是周官、左氏皆刘歆所力为表章者，而法言此篇乃以二书侪诸史迁，示不列于经传。而一则称为立事，一则目为品藻，亦未尝以为圣人之言。然则子云之于经学，固犹是当时博士之见矣。
