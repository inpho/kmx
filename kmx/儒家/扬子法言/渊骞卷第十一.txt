渊骞卷第十一
扬子法言·渊骞卷

〔疏〕吴曹侍读元忠云：“汉书艺文志：‘扬雄所序三十八篇。’本注云：‘法言十三。’此十三篇，即本传之十三卷。文选班孟坚答宾戏注引作‘十二卷’者，宋祁校本云：‘李轨注法言本，渊骞与重黎共序。’知轨据汉世传本，重黎、渊骞幷为一篇，故合法言序为十三篇，可由祁校语得之。”荣按：李本自学行卷第一，至孝至卷第十三，每卷标题下皆有注语，惟渊骞卷第十一下无文，盖重黎、渊骞本为一篇，多论春秋以后国君、将相、卿士、名臣之事，以其文独繁，倍于他篇，故自篇中“或问渊、骞之徒恶乎在”以下，析为卷第十一。虽自为一篇，然实即重黎之下半，既非别有作意，遂不为之序。弘范知其然，故于此卷标题下亦不为之注。艺文志“法言十三”，此据卷数言之则然，若论其作意，不数渊骞，则止十二。答宾戏注引扬雄传：“譔十二卷，象论语，号曰法言。”此可证旧本汉书此传承用子云自序，其文如此。卷末所载法言序中之不得别有渊骞序，更不辩自明。浅人习见通行法言卷数皆为十三，疑雄传“十二卷”字为“十三”之误，又疑渊骞独无序为传写阙失，遂改“二”为“三”。且妄造“仲尼之后，迄于汉道”云云二十八字，为渊骞序，窜入传中。于是雄传此文不独非子云之真，亦并非孟坚之旧矣。君直据选注此条，证明重黎、渊骞共序之义，至为精核。然谓轨据汉世传本合法言序为十三篇，似亦未协。李本法言序附孝至之后，明不以为一篇。盖重黎、渊骞之析为二篇，汉世已然。谓法言序无渊骞序，则是；谓十三卷为数序，不数渊骞，则非也。

或问：“渊、骞之徒恶乎在？”曰：“寝。”或曰：“渊、骞曷不寝？”曰：“攀龙鳞，附凤翼，巽以扬之，勃勃乎其不可及也。如其寝！如其寝！”〔疏〕“渊、骞之徒恶乎在”者，学行注云：“徒犹弟子也。”渊、骞之徒，犹云七十子之弟子。仲尼弟子列传以颜渊、闵子骞居首，故举渊、骞以统其余也。音义：“恶乎，音乌。”按：七十子皆身通六艺，而其弟子多不传，故以为问。“寝”者，广雅释诂：“寝，藏也。”按：谓湮没不彰也。音义：“曰寝，俗本作‘曰在寝’，‘在’，衍字。”司马云：“宋、吴本作‘在寝’。”按：此因未解寝字之义而妄增者。“攀龙鳞，附凤翼”者，伯夷列传云：“颜渊虽笃学，附骥尾而行益显。”索隐云：“喻因孔子而名彰。”即此文所本。巽以扬之，集注本无“巽”字，云：“宋、吴本作‘巽以扬之’，今从李本。”是温公所见监本无此字。今治平本有之，而“巽以扬之”四字占三格，明是修板挤入。秦校云：“当衍‘巽’字，温公集注可证。”是也。俞云：“卢氏文弨云：‘李本巽作翼。’不知翼者即涉上句‘附凤翼’而误衍。温公但云‘扬，发扬也’，不及翼字之义。是其所据本无‘巽’字，亦非别有他字也。今各本皆作‘巽以扬之’，盖据宋、吴本加，非李本之旧。”荣按：旧监本固无“巽”字，然此或传写偶脱，非必李本如此。后汉书光武帝纪章怀太子注引此文正作“巽以扬之”，（各本皆同。）则其所据本有“巽”字，为宋、吴本所自出，钱本亦有之，于义为足。盖下文勃勃乎其不可及也，即承巽字而言。巽为风，故云勃勃。龙麟、凤翼喻孔子之道，巽风喻天。言七十子得孔子而师事之，天实助之，以成其名也。勃勃乎其不可及也，世德堂本作“不可及乎”。“如其寝！如其寝”者，七十子之成名皆以孔子，七十子之弟子源远而流益分，不复能有所附丽以成其名，然则七十子之遭际，岂得与其弟子之遭际相提并论也！七十子之于仲尼也，日闻所不闻，见所不见，文章亦不足为矣。〔疏〕“七十子之于仲尼也”，司马云：“宋、吴本作‘七十二子’。”按：孟子云：“如七十子之服孔子也。”本书学行云：“速哉！七十子之肖仲尼也。”皆举成数言之，此亦同。宋、吴本非。“日闻所不闻，见所不见”者，圣人之言行，如天道之日新，学者得圣人而师之，其进益无有已时也。“文章亦不足为矣”者，司马云：“言游孔门者，务学道德，不事文章。”按：谓七十子不必皆有着述传于后世，非其才有所不逮，乃日有所不给，亦意有所不屑也。

君子绝德，小人绝力。或问“绝德”。曰：“舜以孝，禹以功，皋陶以谟，非绝德邪？”〔注〕是皆德之殊绝。“力”。〔注〕绝力者何？“秦悼武、乌获、任鄙扛鼎抃牛，非绝力邪？”〔注〕此等皆以多力举重，崩中而死，所谓不得其死然。〔疏〕“君子绝德，小人绝力”者，绝谓不可几及。言君子小人各有其不可几及者，君子之于德，小人之于力是也。“舜以孝”者，尧典云：“有鳏在下，曰虞舜，父顽，母嚚，象傲，克谐以孝。”中庸云：“舜其大孝也与？德为圣人，尊为天子，富有四海之内，宗庙飨之，子孙保之。”“禹以功”者，禹贡云：“禹锡玄圭，告厥成功。”左传昭公篇云：“美哉禹功！明德远矣。微禹，吾其鱼乎？”“皋陶以谟”者，皋陶谟云：“曰若稽古皋陶曰：‘允迪厥德，谟明弼谐。’”书序云：“皋陶矢厥谟。”“秦悼武、乌获、任鄙扛鼎抃牛”者，秦本纪云：“惠王卒，子武王立。”索隐云：“名荡。”按：本纪称武王者，省言之。下云“悼武王后出归魏”，又始皇本纪云“悼武王享国四年，葬永陵”，是以二字为谥也。本纪又云：“武王有力好戏，力士任鄙、乌获、孟说皆至大官。王与孟说举鼎绝膑，八月，（按：悼武四年。）武王死，族孟说。”是乌获、任鄙皆秦悼武王同时人。孟子云：“然则举乌获之任，是亦为乌获而已矣。”赵注云：“乌获，古之有力人也。”则乌获乃古有力者之称。秦悼武王时之乌获，以有力着，因取此名名之耳。梁氏玉绳汉书人表考云：“案文子自然篇，老子曰：‘用众人之力者，乌获不足恃。’是古有乌获，后人慕之，以为号也。”樗里子甘茂列传云：“秦人谚曰：‘力则任鄙，智则樗里。’”音义：“扛鼎，音江。”司马云：“抃牛，谓以两牛相击，如抃手状。”按：张平子思玄赋旧注云：“抃，手搏也。”又通作“卞”，汉书哀帝纪赞苏林注云“手搏为卞”，是也。然则抃牛即手搏牛之谓。殷本纪正义引帝王世纪云：“纣倒曳九牛。”注“是皆德之殊绝”。按：司马长卿封禅文：“未有殊尤绝迹可考于今者也。”是殊、绝义同。注“此等皆以多力举重，崩中而死”。按：世德堂本无“此等”二字。秦本纪：“举鼎绝膑。”集解引徐广云：“一作‘脉’。”弘范所据史记，字盖作“脉”，故云崩中。内经阴阳别论云：“阴虚阳搏谓之崩。”王注云：“阴脉不足，阳脉盛搏，则内崩而血流下。”即其义。史记惟言秦武王举鼎而死，今按告子孙疏引皇甫士安帝王世说（当作“世纪”。）云：“秦武王好多力之士，乌获之徒并皆归焉。秦王于洛阳举周鼎，乌获两目血出。”则乌获盖亦不得其死。任鄙死状未闻。白起列传云：“昭王十三年，穰侯相秦，举任鄙以为汉中守。”则鄙至昭襄王时犹存。弘范云此等皆以举重死，或别有所本。

或问“勇”。曰：“轲也。”曰：“何轲也？”曰：“轲也者，谓孟轲也。若荆轲，君子盗诸。”请问“孟轲之勇”。曰：“勇于义而果于德，不以贫富、贵贱、死生动其心，于勇也，其庶乎！”〔注〕或人之问勇，犹卫灵公之问陈也。仲尼答以俎豆，子云应之以德义。〔疏〕“若荆轲，君子盗诸”者，刺客列传云：“荆轲者，卫人也。其先乃齐人，徙于卫，卫人谓之庆卿。而之燕，燕人谓之荆卿。”索隐云：“轲先齐人，齐有庆氏，则或本姓庆。春秋庆封，其后改姓贺，此亦至卫而改姓庆尔。荆、庆声相近，故随在国而异其号也。”又同传正义引燕太子篇云：“荆轲神勇之人，怒而色不变。”吴云：“为燕太子刺秦王，以君子之道类之，则大盗耳。”司马云：“比诸盗贼。”按：义详后文。“请问孟轲之勇”，治平本无“问”字，钱本同，今依世德堂本。“勇于义而果于德，不以贫富、贵贱、死生动其心”者，吴云：“养浩然之气，勇之大者。”按：“孟子云：‘我四十不动心。’曰：‘若是，则夫子过孟贲远矣。’”赵注云：“孟子勇于德。”又：“孟子云：‘我善养吾浩然之气。其为气也，至大至刚，以直养而无害，则塞于天地之间。其为气也，配义与道，无是馁也。’”又云：“富贵不能淫，贫贱不能移，威武不能屈，此之谓大丈夫。”“其于勇也，其庶乎”者，荀子性恶云：“天下有中，敢直其身；先王有道，敢行其义。上不循于乱世之君，下不俗于乱世之民。仁之所在亡贫穷（一），仁之所亡无富贵。天下知之，则欲与天下共苦乐之；天下不知之，则傀然独立天地之间而不畏。是上勇也。”注“或人”至“德义”。按：世德堂本“犹”作“若”；“应之以德义”，无“之”字。（一）“亡”字原本讹作“虽”，据荀子性恶篇改。鲁仲连●而不制，〔注〕高谈以救时难，功成而不受禄赏。蔺相如制而不●。〔注〕好义崇理，屈身伸节，辅佐本国，系时之务也。〔疏〕“鲁仲连●而不制”者，鲁仲连邹阳列传云：“鲁仲连者，齐人也，好奇伟俶傥之画策，而不肯仕官任职，好持高节。游于赵，会秦围赵，闻魏将欲令赵尊秦为帝，乃见平原君曰：‘事将柰何？’平原君曰：‘胜也何敢言事？前亡四十万之众于外，今又内围邯郸而不能去。魏王使客将军新垣衍令赵帝秦，今其人在是，胜也何敢言事？’鲁仲连曰：‘吾始以君为天下之贤公子也，吾乃今然后知君非天下之贤公子也。梁客新垣衍安在？吾请为君责而归之。’鲁仲连见新垣衍曰：‘昔者齐愍王欲行天子之礼于邹、鲁，邹、鲁之臣不果纳。今秦万乘之国也，梁亦万乘之国也，俱据万乘之国，各有称王之名，睹其一战而胜，欲从而帝之，是使三晋之大臣不如邹、鲁之仆妾也。且秦无已而帝，则且变易诸侯之大臣。彼将夺其所不肖，而与其所贤；夺其所憎，而与其所爱。彼又将使其子女谗妾为诸侯妃姬，处梁之宫，梁王安得晏然而已乎？而将军又何以得故宠乎？’于是新垣衍起，再拜谢，不敢复言帝秦。适会魏公子无忌夺晋鄙军以救赵，击秦军，秦军遂引而去。于是平原君欲封鲁连，鲁连辞让。使者三，终不肯受。平原君乃置酒，酒酣起，前以千金为鲁连寿。鲁连笑曰：‘所为贵于天下之士者，为人排患释难，解纷乱而无取也。即有取者，是商贾之事也，而连不忍为也。’遂辞平原君而去，终身不复见。其后二十余年，燕将攻下聊城，聊城人或谗之燕，燕将惧诛，因保守聊城不敢归。齐田单攻聊城，岁余，士卒多死，而聊城不下。鲁连乃为书，约之矢，以射城中，遗燕将。燕将见鲁连书，犹预不能自决。欲归燕，已有隙，恐诛；欲降齐，所杀虏于齐甚众，恐已降而后见辱，乃自杀。聊城乱，田单遂屠聊城，归而言鲁连，欲爵之。鲁连逃隐于海上，曰：‘吾与富贵而诎于人，宁贫贱而轻世肆志焉。’”音义：“●与荡同。”司马云：“宋、吴本‘●’作‘●’，‘制’作‘剬’。介甫曰：‘●古荡字，剬古制字。’”按：说文：“愓，放也。”古书多假“荡”为之。●、●皆“愓”之俗。玉篇：“●，他莽切，直也。”非此文之义。五帝本纪：“依鬼神以剬义。”正义云：“剬古制字。”梁氏志疑云：“古制字作‘制’，若‘剬’，音端，与‘剸’同。则‘剬’乃‘制’之讹矣。”按：篆文制作“●”，隶变作“●，传写遂误为“剬”耳。●谓自适，制谓自持。鲁仲连●而不制，谓其能轻世肆志，而不能仕官任职。蔺相如，见重黎疏。制而不●，谓其能惩忿以先国家之急，而尝为宦者令缪贤舍人，亦降志辱身矣。司马云：“仲连不以富贵动其心，而未能忘死生；相如不以死生动其心，而未能忘富贵，故云然。”温公意以此为承上章而言，故释之如此，然义似未确。注“功成而不受禄赏”。按：世德堂本作“爵赏”。注“好义崇理”。按：世德堂本作“崇礼”。

或问“邹阳”。曰：“未信而分疑，慷辞免罿，几矣哉！”〔注〕鸟罟谓之罿，犹人之缧绁。几，危也。狱中出慷慨之词，得以自免，亦已危矣。〔疏〕史记邹阳与鲁仲连同传，既论鲁仲连，故遂及邹阳也。彼传云：“邹阳者，齐人也，游于梁，与故吴人庄忌夫子、淮阴枚生之徒交，上书，而介于羊胜、公孙诡之间。胜等忌邹阳，恶之梁孝王。孝王怒，下之吏，将欲杀之。邹阳客游，以谗见禽，恐死而负累，乃从狱中上书。书奏梁孝王，孝王使人出之，卒为上客。”太史公曰：“邹阳辞虽不逊，然其比物连类，有足悲者，亦可谓抗直不挠矣。”“未信而分疑”者，宋云：“言未为梁王所信，方为其所疑，虽能分解以免，固亦危矣。”司马云：“孔子称信而后谏，未信则以为谤己也。阳初仕梁，未为孝王所信，而深言以触机事，分取孝王之疑，故曰未信而分疑。”吴胡部郎玉缙云：“疑，谤也。未信而分疑，未信而致与人分谤也。邹阳云：‘为世所疑。’谓为世所谤，杨子盖本此。”荣按：邹阳书云：“臣闻忠无不报，信不见疑，臣常以为然，徒虚语耳。昔者荆轲慕燕丹之义，白虹贯日，太子畏之。卫先生为秦画长平之事，太白蚀昴，而昭王疑之。夫精变天地，而信不喻两主，岂不哀哉！今臣尽忠竭诚，毕议愿知。左右不明，卒从吏讯，为世所疑。是使荆轲、卫先生复起，而燕、秦不悟也。愿大王孰察之！’”是书意以疑、信对举，疑即不信之谓。曲礼：“分争辩讼。”郑注云：“分、辩皆别也。”然则分疑即辩疑，似以宋义为长。“慷辞免罿”者，音义：“慷辞，苦两切。免罿，音冲。”按：说文：“抗，扞也。”引伸为不诎之义。慷辞即抗辞，史云邹阳辞不逊，及云抗直不挠，是也。“几矣哉”者，音义：“几矣，音机。”按：重黎云：“如辩人，几矣！”与此同义。注“鸟罟谓之罿”。按：说文：“罿，罬也”；“罬，捕鸟覆车也”。尔雅释器：“罬谓之罦。罦，覆车也。”郭云：“今之翻车也，有两辕，中施罥以捕鸟。”王氏筠说文释例云：“覆车，吾乡谓之翻车，不用罔目，以双绳贯柔条，张之如弓，绳之中央缚两竹，竹之末箕张亦以绳贯之，而张之以机。机上系蛾，鸟食蛾则机发，竹覆于弓，而●其项矣。以其弓似半轮，故得车名。”注“狱中出慷慨之辞”。按：弘范读慷如字，故以为慷慨之辞。慷即“◆”之俗，说文：“慷，慨也。”又“慨”篆下云：“慷慨，壮士不得志也。”然“慷辞”字明用史公邹阳传赞语，意非慷慨之谓，此注似失其义。

或问：“信陵、平原、孟尝、春申益乎？”曰：“上失其政，奸臣窃国命，何其益乎！”〔注〕当此四君之时，实皆有益于其国，而杨子讥之者，盖论上失其政，故辩明之。〔疏〕“信陵、平原、孟尝、春申益乎”者，信陵君列传云：“魏公子无忌者，魏昭王少子，而魏安厘王异母弟也。昭王薨，安厘王即位，封公子为信陵君。公子为人仁而下士，士无贤不肖，皆谦而礼交之，不敢以其富贵骄士。士以此方数千里争往归之，致食客三千人。当是时，诸侯以公子贤，多客，不敢加兵谋魏十余年。魏有隐士曰侯嬴，年七十，家贫，为大梁夷门监者。公子闻之，从车骑，虚左，自迎夷门侯生，侯生遂为上客。魏安厘王二十年，秦昭王已破赵长平军，又进兵围邯郸。公子姊为赵惠文王弟平原君夫人，数遗魏王及公子书，请救于魏。魏王使将军晋鄙将十万众救赵。秦王使使者告魏王曰：‘吾攻赵，旦暮且下，而诸侯敢救者，已拔赵，必移兵先击之。’魏王恐，使人止晋鄙留军壁邺，名为救赵，实持两端以观望。公子患之，因问侯生。乃屏人间语曰：‘嬴闻晋鄙之兵符常在王卧内，而如姬最幸，力能窃之。公子诚请如姬，如姬必许诺，则得虎符，夺晋鄙军，北救赵而西却秦。’公子从其计，如姬果盗晋鄙兵符与公子。公子行，侯生曰：‘臣客屠者朱亥可与俱。此人力士，晋鄙听，大善；不听，可使击之。’公子遂行。至邺，矫魏王令代晋鄙。晋鄙合符，疑之，欲无听。朱亥袖四十斤◆椎椎杀晋鄙，公子遂将晋鄙军，得选兵八万人，进兵击秦军，秦军解去，遂救邯郸，存赵。魏王怒公子之盗其兵符，矫杀晋鄙。公子亦自知也，使将将其军归魏，而独与客留赵，十年不归。秦日夜出兵东伐魏，魏王患之，使人往请公子，公子归救魏。魏王以上将军印授公子，公子率五国之兵破秦军于河外。秦王患之，乃行金万斤于魏，求晋鄙客，令毁公子于魏王。魏王日闻其毁，不能不信，后果使人代公子将。公子自知再以毁废，乃谢病不朝，与宾客为长夜饮。饮醇酒，多近妇女，日夜为乐饮者四岁，竟病酒而卒。”索隐云：“地理志无信陵，或曰是乡邑名。”又平原君虞卿列传云：“平原君赵胜者，赵之诸公子也。诸子中，胜最贤，喜宾客，宾客盖至者数千人。平原君相赵惠文王及孝成王，三去相，三复位，封于东武城。秦之围邯郸，赵使平原君求救合从于楚。平原君已定从而归，楚使春申君将兵赴救赵，魏信陵君亦矫夺晋鄙军往救赵，皆未至。秦急围邯郸，邯郸传舍吏子李同说平原君令夫人以下编于士卒之间，分功而作，家之所有，尽散以飨士。平原君从之，得敢死之士三千。李同遂与三千人赴秦军，秦军为之却三十里。亦会楚、魏救至，秦兵遂罢，邯郸复存，李同战死。平原君以赵孝成王十五年卒，子孙代后，竟与赵俱亡。”又孟尝君列传云：“孟尝君名文，姓田氏。文之父曰靖郭君田婴。田婴者，齐威王少子，而齐宣王庶弟也。田婴相齐十一年，宣王卒，泯王即位，封田婴于薛。文承间问其父婴曰：‘君用事相齐，至今三王矣。齐不加广，而君私家富累万金，门下不见一贤者，文窃怪之。”于是婴乃礼文，使主家，待宾客，宾客日进，名声闻于诸侯，诸侯皆使人请薛公田婴以文为太子，婴许之。婴卒，而文果代立于薛，是为孟尝君。孟尝君在薛招致诸侯宾客及亡人有罪者，皆归孟尝君，孟尝君舍业厚遇之，以故倾天下之士，食客数千人，无贵贱，一与文等。秦昭王闻其贤，乃先使泾阳君为质于齐，以求见孟尝君。齐泯王二十五年，卒使孟尝君入秦，昭王即以孟尝君为秦相。人或说秦昭王曰：‘孟尝君贤，而又齐族也，今相秦，必先齐而后秦，秦其危矣。’秦昭王乃止，囚孟尝君，谋欲杀之。孟尝君使人抵昭王幸姬求解。姬曰：‘妾愿得君狐白裘。’孟尝君有一狐白裘，直千金，天下无双。入秦，献之昭王，更无他裘。客有能为狗盗者，夜为狗以入秦宫藏中，取所献狐白裘至，以献秦王幸姬。幸姬为言昭王，昭王释孟尝君。孟尝君得出，即驰去。夜半至函谷关，关法鸡鸣而出客，孟尝君恐追至，客有能为鸡鸣，而鸡尽鸣，遂发传出。出如食顷，秦追果至关，已后孟尝君出，乃还。齐泯王不自得，以其遣孟尝君。孟尝君至，则以为齐相任政。居数年，人或毁孟尝君于齐泯王，孟尝君因谢病归老于薛。后齐泯王灭宋，益骄，欲去孟尝君。孟尝君恐，乃如魏，魏昭王以为相，西合于秦、赵，与燕共伐破齐。齐泯王亡在莒，遂死焉。齐襄王立，而孟尝君中立于诸侯，无所属。齐襄王新立，畏孟尝君，与连和复亲（一）。薛公卒，谥为孟尝君。诸子争立，而齐、魏共灭薛，孟尝绝嗣，无后也。”索隐云：“孟尝袭父封薛，而号曰孟尝君。此云谥，非也。孟，字；尝，邑名。尝邑在薛之旁。”按：文袭父封，本为薛公，别号孟尝君，死而遂以为谥，犹父谥靖郭君之比，谥亦号也。又春申君列传云：“春申君者，楚人也，名歇，姓黄氏。游学博闻，事楚顷襄王，使于秦。秦昭王方令白起与韩、魏共伐楚，未行而楚使黄歇适至于秦，闻秦之计。当是之时，秦已前使白起攻楚，取巫、黔中之郡，拔鄢、郢，东至竟陵。楚顷襄王东徙，治于陈县。黄歇恐一举而灭楚，乃上书说秦昭王，昭王乃止白起而谢韩、魏，发使赂楚，约为与国。黄歇受约归楚，楚使歇与太子完入质于秦，秦留之数年。楚顷襄王病，于是黄歇乃说应侯曰：‘今楚王恐不起疾，秦不如归其太子，太子得立，其事秦必重，而德相国无穷，是亲与国而得储万乘也。’应侯以闻秦王，秦王曰：‘令楚太子之傅先往问楚王之疾，返而后图之。’黄歇为太子计，变衣服为楚使者，御以出关，而黄歇守舍，常为谢病。度太子已远，秦不能追，歇乃自言秦昭王，愿赐死。秦因遣黄歇。歇至楚三月，楚顷襄王卒，太子完立，是为考烈王。以黄歇为相，封为春申君。是时齐有孟尝君，赵有平原君，魏有信陵君，方争下士，招致宾客，以相倾夺，辅国持权。春申君为楚相四年，秦破赵之长平军四十余万；五年，围邯郸，楚使春申君将兵往救之，秦兵亦去。春申君相楚八年，北伐灭鲁，以荀卿为兰陵令。春申君相二十二年，诸侯患秦攻伐无已时，乃相与合从西伐秦，而楚王为从长，春申君用事。至函谷关，秦出兵攻诸侯兵，皆败走，楚考烈王以咎春申君，春申君以此益疏。楚于是去陈，徙寿春。楚考烈王无子，赵人李园持其女弟欲进之楚王（二），闻其不宜子，恐久无宠，求事春申君为舍人，乃进其女弟，即幸于春申君。知其有身，乃与其女弟谋，承间以说春申君曰：‘君贵，用事久，多失礼于王兄弟，祸且及身。今妾自知有身矣，诚以君之重而进妾于楚王，妾赖天有子男，则是君之子为王也，楚国尽可得，孰与身临不测之罪乎？’春申君大然之，乃出李园女弟谨舍，而言之楚王。楚王召入幸之，遂生子男，立为太子。李园恐春申君语泄，阴养死士，欲杀春申君以灭口。春申君相二十五年，楚考烈王卒，李园伏死士于棘门之内，春申君入棘门园，死士侠刺春申君，斩其头，投之棘门外，于是遂使吏尽灭春申君之家。”正义云：“四君封邑检皆不获，唯平原有地，又非赵境，并盖号谥，而孟尝是谥。”“上失其政，奸臣窃国命，何其益乎”者，汉书游侠传云：“古者天子建国，诸侯立家，自卿大夫以至于庶人，各有等差。是以民服事其上，而下无觊觎。孔子曰：‘天下有道，政不在大夫。’百官有司，奉法承令，以修所职。失职有诛，侵官有罚。夫然故上下相顺，而庶事理焉。周室既微，礼乐征伐自诸侯出，桓、文之后，大夫世权，陪臣执命。陵夷至于战国，合从连衡，力政争强。繇是列国公子魏有信陵，赵有平原，齐有孟尝，楚有春申，皆借王公之埶，竞为游侠，鸡鸣狗盗，无不宾礼。皆以取重诸侯，显名天下，搤◆而游谈者，以四豪为称首。于是背公死党之议成，守职奉上之义废矣。”按：孟坚此论，原本儒术，可为此文之义疏。（一）“亲”下原本有偏书小字“句”，盖作者以示句读，今删。（二）“王”下原本有偏书小字“句”，盖作者以示句读，今删。
　　樗里子之知也，使知国如葬，则吾以疾为蓍龟。〔注〕疾者，樗里子之名。死葬，豫言后当有两天子宫夹我，果如其言。使其策算国事如之，则吾以疾为蓍龟者，有为有行动而问焉。〔疏〕“樗里子之知也”，世德堂本“知”作“智”。按：音义出“之知”，云：“音智，下‘知国’如字。”明不作“智”。樗里子甘茂列传云：“樗里子者，名疾，秦惠王之弟也。樗里子滑稽多智，秦人号曰智囊。秦惠王卒，太子武王立，以樗里子、甘茂为左、右丞相。秦武王卒，昭王立，樗里子又益尊重。昭王七年，樗里子卒，葬于渭南章台之东，曰：‘后百岁，是当有天子之宫夹我墓。’樗里子疾室在于昭王庙西，渭南阴乡樗里，故俗谓之樗里子。至汉兴，长乐宫在其东，未央宫在其西，武库正直其墓。秦人谚曰：‘力则任鄙，智则樗里。’”索隐云：“樗，木名也，音摅。高诱曰：‘其里有樗树，故曰樗里。’然疾居渭南阴乡之樗里，故号曰樗里子。又纪年则谓之褚里疾。”“使知国如葬，则吾以疾为蓍龟”者，世德堂本作“使知国如知葬”。樗里子为秦相，未闻有所益于国，而独以知葬闻，是其智不足称也。盖谓樗里子知葬云云者，本秦人传言之妄，此不斥其妄，而惜樗里子之不能用其智于国，明传言即非妄，亦不可以为智也。袁彦伯三国名臣序赞（一）：“思同蓍蔡。”李注引此文作“樗里之智也，使知国若葬，吾以疾为蓍蔡也”。似旧本“龟”作“蔡”。论语：“臧文仲居蔡。”苞云：“蔡，国君之守龟也。出蔡地，因以为名焉。”注“疾者”至“问焉”。按：世德堂本此注全删。“策算”钱本作“算策”。（一）“彦伯”二字原本互倒，据文选改。“周之顺、赧，以成周而西倾；秦之惠文、昭襄，以西山而东幷，孰愈？”曰：“周也羊，秦也狼。”“然则狼愈与？”曰：“羊、狼一也。”〔注〕过犹不及，两不与也。〔疏〕“周之顺、赧，以成周而西倾”者，音义：“周之顺、赧，诸本皆作‘顺、赧’，顺靓王及赧王也。俗本作‘周之倾’，字之误也。史记作‘慎靓王’，索隐作‘顺靓王’，或是‘慎’转为‘顺’。赧，奴板切。”司马云：“宋、吴本作‘周之倾赧’。”按：周本纪：“显王崩，子慎靓王定立。”梁氏志疑云：“晋常璩华阳国志作‘慎王’，而路史前纪注引志作‘静王’，又作‘顺王’，盖单称之耳。靓即静字，顺与慎通。”按：逸周书谥法：“慈和遍服曰顺。”别无“慎”字，明慎即顺也。作“倾”者，顺、倾形近，兼涉下文“西倾”字而误。本纪又云：“慎靓王立六年崩，子赧王延立。”按：详重黎疏。成周，周敬王至顺靓王所都之东周也。自春秋至战国，东周凡三：其一，平王以后所都之王城也。诗黍离序郑笺云：“宗周，镐京也，谓之西周。周，王城也，谓之东周。”是也。其二，敬王以后所都之成周也。公羊传昭公篇云：“王城者何？西周也。成周者何？东周也。”是也。其三，考王之弟之孙所封之巩也。周本纪索隐云：“西周，河南也。东周，巩也。”是也。汉时，王城为河南县，成周为雒阳县，巩为巩县，并属河南郡。宋云：“平王东迁于洛，即周公所营之王城，是谓成周。”此误以河南县与雒阳县牵合为一也。周本纪：“王赧徙都西周。”正义云：“敬王从王城东徙成周，十世至王赧，从成周西徙王城。”然则王赧之时已去成周而复都王城，此云以成周西倾者，因兼举顺靓王，从其前者言之耳。西倾谓王赧奔秦，（本纪书“西周君”。正义以为西周武公，误也。）尽献其邑三十六，口三万，是也。“秦之惠文、昭襄以西山而东幷”者，秦本纪：“孝公卒，子惠文君立。”索隐云：“名驷。”又本纪：“武王取魏女为后，无子，立异母弟，是为昭襄王。”索隐云：“名则，一名稷，武王弟。”按：武王即悼武王，为惠文君子，昭襄为悼武弟，亦惠文子也。吴云：“秦都雍州，西山在焉，而东灭周，故曰东幷。”本纪曰：“文公卒，葬西山。”按：秦文公葬地，据集解引皇甫谧云，在今陇西之西县，则当今甘肃巩昌府西和县境。此文西山，不当指此。易随“上六，王用亨于西山”，又升“六四，王用亨于岐山”，毛氏奇龄仲氏易云：“西山者，岐山也。”焦氏循易章句亦云：“岐山犹西山也。”然则此即用易文，西山犹云岐山耳。地理志：“右扶风美阳，禹贡岐山在西北中水乡，周太王所邑。”音义：“东幷，音并。”新书过秦云：“孝公既没，惠文、武、昭襄蒙故业，因遗策南取汉中，西举巴蜀，东割膏腴之地，北收要害之郡，诸侯恐惧。”秦本纪云：“昭襄王五十一年，西周君走来自归，顿首受罪。”按：不云庄襄、始皇者，以周之亡在昭襄之世也。“孰愈”者，问道云：“或问：‘狙诈与亡孰愈？’曰：‘亡愈。’”故复发此问。“周也羊，秦也狼”者，国策楚策云：“夫秦虎狼之国也。”“然则狼愈与”者，既无许周之文，故更疑强胜于弱也。“羊、狼一也”者，宋云：“言周以不道而弱，秦以不道而强，强与弱虽异，而不道一也。”或问：“蒙恬忠而被诛，忠奚可为也？”曰：“堑山堙谷，起临洮，击辽水，力不足而死有余，忠不足相也。”〔注〕相，助也。虽尽一身之节，而残百姓之命，非所以务民之义。〔疏〕“蒙恬忠而被诛”者，蒙恬列传云：“蒙恬者，其先齐人也。恬大父蒙骜自齐事秦昭王，官至上卿。骜子武，武子曰恬，蒙恬弟毅。始皇二十六年，蒙恬因家世得为秦将，攻齐，大破之，拜为内史。秦已幷天下，乃使蒙恬将三十万众北逐戎狄，收河南，筑长城。因地形用险制塞，起临洮，至辽东，延袤万余里。于是渡河据阳山，逶蛇而北，暴师于外十余年，居上郡。是时蒙恬威振匈奴，始皇甚尊宠蒙氏，信任贤之而亲近。蒙毅位至上卿，恬任外事，而毅常为内谋，名为忠信。故虽诸将相，莫敢与之争焉。始皇欲游天下，道九原，直抵甘泉。乃使蒙恬信道，自九原抵甘泉，堑山堙谷，千八百里，道未就。始皇三十七年冬行出游会稽，并海上，北走琅邪。道病，使蒙毅还祷山川。未反，始皇至沙丘崩。中车府令赵高乃与丞相李斯、少子胡亥阴谋，立胡亥为太子。太子已立，遣使者以罪赐公子扶苏、蒙恬死。扶苏已死，蒙恬疑而复请之。使者还报。毅还至，赵高因为胡亥忠计，欲以灭蒙氏。胡亥听而系蒙毅于代，前已囚蒙恬于阳周。丧至咸阳，已葬，太子立，为二世皇帝。而赵高亲近，日夜毁恶蒙氏。胡亥令蒙毅曰：‘先主欲立太子，而卿难之，今丞相以卿为不忠，罪及其宗。朕不忍，乃赐卿死，亦甚幸矣。’遂杀之。二世又遣使者之阳周，令蒙恬曰：‘君之过多矣，而卿弟毅有大罪，法及内史。’恬曰：‘自吾先人及至子孙，积功信于秦三世矣。今臣将兵三十余万，身虽囚系，其势足以倍畔。自知必死而守义者，不敢辱先人之教，以不忘先主也。恬之宗世无二心，而事卒如此，是必孽臣逆乱，内陵之道也。’使者曰：‘臣受诏行法于将军，不敢以将军言闻于上也。’蒙恬喟然太息曰：‘我何罪于天，无过而死乎！’良久，徐曰：‘恬罪固当死矣。起临洮，属之辽东，城堑万余里，此其中不能无绝地脉哉，此乃恬之罪也。’乃吞药自杀。”“堑山堙谷”者，音义：“堑山，七艳切。”按：世德堂本作“堑”。说文：“堑，坑也。”堑即堑之别体，史记亦作“堑”。说文：“垔，塞也。”俗字作“湮”。“起临洮，击辽水”者，音义：“临洮，音叨（一）。”按：地理志：“陇西郡临洮，洮水出西羌中，北至抱罕，东入河。禹贡西倾山在县西（二），南部都尉治也。今甘肃巩昌府岷州，秦长城起州西。秦校云：“‘击’当作‘系’。系，属也。史记云属之辽东，不作‘击’，可知。但各本皆误，或治平初刻已如此。”俞云：“击字无义，疑‘罄’字之误。尔雅释诂：‘罄，尽也。’言起临洮，而尽辽水也。史记作‘起临洮，至辽东’，‘至’即尽义。”按：秦说是也。地理志：“辽东郡望平，大辽水出塞外，南至安市入海，行千二百五十里。”按：今辽河有东、西二源，自边外合流而南，径开原、铁岭县西，又径承德、辽阳、海城之西，又南入海。“力不足而死有余”，司马依宋、吴本，“死”作“尸”。俞云：“力者，功也。周官司勋‘治功曰力’，是也。言蒙恬为秦筑长城，无救于秦之亡，以论功则不足，以致死则有余矣。故曰力不足而死有余。宋、吴本‘死’作‘尸’，误也。温公从之，非是。”按：宋、吴本固非，俞义亦未安。力不足而死有余，谓用民之力而不惜民之死，民力匮而死者多耳。太史公曰：“吾适北边，自直道归，行观蒙恬所为秦筑长城亭障，堑山堙谷，通直道，固轻百姓力矣。夫秦之初灭诸侯，天下之心未定，痍伤者未瘳，而恬为名将，不以此时强谏，振百姓之急，养老存孤，务修众庶使之和，而阿意兴功，此其兄弟遇诛，不亦宜乎！”即此文之义。忠不足相也，音义：“相，息亮切。”按：“相”疑“称”之驳文，传写误耳。注“相，助也”。按：俞云：“说文木部：‘相，省视也，从目从木，易曰：地可观者，莫可观于木。’是相与观义近。忠不足相也，犹曰忠不足观也。不曰观而曰相，子云好为艰深之辞故耳。李注训相为助，将谁使助之乎？失杨旨矣。”荣按：弘范以相为助，犹云赞也，义虽稍纡，然固可通。曲园训为观，而以此为子云好作艰深之辞，尤谬。（一）“叨”字原本作“洮”，音近，且涉上文“临洮”而讹，今据音义改。（二）“西”下原本有偏书小字“句”，盖作者以示句读，今删。

或问：“吕不韦其智矣乎，以人易货？”〔注〕吕不韦，阳翟贾人也，出千金以助子楚，子楚既立，不韦相之。曰：“谁谓不韦智者与？以国易宗。〔注〕虽开列封，先笑后愁；身既鸩死，宗族窜流。不韦之盗，穿窬之雄乎？〔注〕不以其道，非盗如何？穿窬也者，吾见担石矣，未见雒阳也。”〔注〕雒阳，不韦所国地也。揭雒阳而行天下，岂徒担石乎？〔疏〕“吕不韦其智矣乎？以人易货”者，吕不韦列传云：“吕不韦者，阳翟大贾人也，往来贩贱卖贵，家累千金。秦昭王太子死，以其次子安国君为太子。安国君有子二十余人，中男名子楚，（按：本名异人。）为秦质子于赵，车乘进用不饶，居处困不得志。吕不韦贾邯郸，见而怜之，曰：‘此奇货可居。’乃往见子楚，说曰：‘秦王老矣，安国君得为太子。窃闻安国君爱幸华阳夫人。华阳夫人无子，能立适嗣者，独华阳夫人耳。子贫，客于此，非有以奉献于亲及结宾客也。不韦虽贫，请以千金为子西游，事安国君及华阳夫人，立子为适嗣。’乃以五百金与子楚为进用，结宾客。而复以五百金买奇物玩好，自奉而西游秦，求见华阳夫人姊，而皆以其物献华阳夫人。因言子楚贤智，日夜泣思太子及夫人。夫人大喜，承太子闲，从容言子楚质于赵者绝贤，来往者皆称誉之，妾不幸无子，愿得子楚，立以为适嗣，以托妾身。安国君许之。秦昭王五十年，使王齮围邯郸急，赵欲杀子楚。子楚与吕不韦谋，行金六百斤予守者吏，得脱，亡赴秦军，遂以得归。秦昭王五十六年薨，太子安国君立为王，华阳夫人为王后，子楚为太子。秦王立一年薨，谥为孝文王。太子子楚代立，是为庄襄王。以吕不韦为丞相，封为文信侯，食河南洛阳十万户。”此以人易货之事。传“奇货可居”下集解云：“以子楚方财货也。”正义引战国策（按：秦策文。）云：“濮阳人吕不韦贾邯郸，见秦质子异人，归谓其父曰：‘耕田之利几倍？’曰：‘十倍。’‘珠玉之赢几倍？’曰：‘百倍。’‘立主定国之赢几倍？’曰：‘无数。’不韦曰：‘今力田疾作，不得暖衣饱食；今定国立君，泽可遗后世，愿往事之。’”是其义也。“谁谓不韦智者与？以国易宗”者，传又云：“庄襄王三年薨，太子政立为王，尊吕不韦为相国，号仲父。始皇九年，有告嫪毐常与太后私乱，事连相国吕不韦。九月，夷嫪毐三族。十年十月，免相国吕不韦，就国河南。岁余，诸侯宾客使者相望于道，请文信侯。秦王恐其为变，乃赐文信侯书曰：‘君何功于秦？秦封君河南，食十万户。君何亲于秦？号称仲父。其与家属徙处蜀。’吕不韦自度稍侵，恐诛，乃饮酖而死。”此以国易宗之事。国谓雒阳。以国易宗，谓得雒阳之封，而终乃身诛而家族徙也。“不韦之盗”，世德堂本作“吕不韦之盗”。“穿窬之雄乎”者，音义：“窬，音踰。”论语云：“色厉而内荏，譬诸小人，其犹穿窬之盗也与！”孔注云：“穿，穿壁也；窬，窬墙也。”皇疏云：“窬，窦也。”“吾见担石矣，未见雒阳也”者，音义：“担石，都滥切，又都甘切。”按：说文：“儋，何也。”今字作“担荷”。汉书蒯通传：“守儋石之禄者，阙卿相之位。”应劭云：“齐人名小罂为儋，受二斛。”晋灼云：“石，斗石也。”颜云：“儋，音都滥反。或曰儋者，一人之所负担也。”地理志云：“河南郡雒阳。”颜注引“鱼豢云：‘汉火德忌水，故去“洛”“水”，而加“隹”。如鱼氏说，则光武以后改为“雒”字也’。”说文“洛”篆下段注云：“雍州洛水，豫州雒水，其字分别，自古不紊。许书水部下不举豫州水，尤为二字分别之证。后人书豫水作‘洛’，其误起于魏。裴松之引魏略曰：‘黄初元年，诏以汉火行也，火忌水，故洛去水而加隹。魏于行次为土，土，水之牡也，水得土而乃流，土得水而柔，故除隹而加水，变雒为洛。’此丕妄言，以揜己纷更之咎，且自诡于复古。自魏至今，皆受其欺。”又“雒”篆下注云：“自魏黄初以前，伊、雒字皆作此，与雍渭、洛字迥判。”汪氏之昌青学斋集云：“洛水有二原，只作‘洛’，其作‘雒’者，假借字。文选江赋：‘聿经始于洛、汭。’李善注：‘洛与雒通。’恐亦古有其说。就汉碑考之，孔龢碑‘奏雒阳宫’，韩敕碑‘河南雒阳史晨奏铭钩河擿雒’，此皆假‘雒’为‘洛’；袁良碑‘隐居河、洛’，仍作‘洛’字。说文羽部‘翚’注：‘一曰伊、雒而南，雉五釆皆备曰翚。’隹部则云：‘伊、洛而南曰翚。’一作雒，一作洛，尤雒、洛两字容得通假之一证。以例经传之伊、雒，则古不必定作‘伊、雒’也。”按：托名◆帜，本无正字，伊、雒虽水名，其文不必皆从水。古“伊、雒”字作“雒”者，所以别于“渭、洛”之“洛”，不得以“洛”为正，而“雒”为假也。雒阳故城在今河南河南府洛阳县东北二十里。秦本纪：“昭襄王五十一年，秦使将军摎攻西周，西周君走来自归，顿首受罪，尽献其邑三十六城，口三万。”又：“庄襄王元年，东周君与诸侯谋秦，秦使相国吕不韦诛之，尽入其国。秦界至大梁，初置三川郡。”集解引“韦昭云：‘有河、洛、伊，故曰三川。’骃按：地理志，汉高祖更名河南郡。”则庄襄王时尽有东、西周地，故得以雒阳为不韦封国也。吴云：“穿窬者伺慢藏，而得之不过一担一石，而不韦伺人颜色，而取雒阳之封，是其雄也。”注“吕不韦，阳翟贾人也”。按：此本史记列传。彼索隐云：“翟，音狄，俗又音宅。地理志：县名，属颍川。战国策以不韦为濮阳人，又记其事迹亦多与此传不同。班固虽云太史公据战国策，然为此传当别有所闻见，故不全依彼说。或者刘向定战国策时以己异闻改易彼书，遂令不与史迁记合也。”荣按：阳翟，战国时为韩都，今河南开封府。禹州治濮阳，为卫都，今直隶大名府开州西南。史称不韦“阳翟大贾”，不云“阳翟人”，则不韦乃卫人而贾于韩者。国策就生地言，史记就贾地言，本无不合。至事迹偶有异同，则史公齐整百家，不必专采一书，刘子政校书，必无据异闻改易正文之理。司马贞说殊谬。注“虽开”至“窜流”。按：世德堂本“开”误“闻”，此弘范以列封字释国，谓不韦得雒阳之封而陨其宗也。吴云：“徼取国权，以易宗族。”司马云：“贪国权而丧其宗。”则皆以国为国权，与弘范义异。班孟坚答宾戏云：“吕行诈以贾国，秦货既贵，厥宗亦坠。”语意本此。似孟坚解“以国易宗”亦与司封、温公同。注“非盗如何”。按：治平本作“何如”，今依世德堂本。如之为言，而也。非盗如何，犹云非盗而何。学行注云：“卖者欲贵，买者欲贱，非异如何？”问明注云：“人所不能，非难如何？”孝至注云：“自然之美，非至如何？”文义并同。注“雒阳”至“石乎”。按：秦策云：“子楚立，以不韦为相，号曰文信侯，食蓝田十二邑。”盖初封蓝田，及秦使不韦灭东周，乃以雒阳为其封国也。庄子胠箧释文引三苍：“揭，举也，儋也，负也。”小尔雅广言：“荷，揭担也。”揭雒阳而行天下，喻以雒阳为担石也。

“秦将白起不仁，奚用为也？”“长平之战，四十万人死，蚩尤之乱，不过于此矣。原野猒人之肉，川谷流人之血，将不仁，奚用为！”〔注〕奚，何。“翦？”〔注〕问王翦何将也。曰：“始皇方猎六国，而翦牙欸。”〔注〕咀噬用牙，言其酷也。欸者，绝语，叹声。〔疏〕“秦将白起”者，音义：“秦将，子亮切，下同。”按：白起王翦列传云：“白起者，郿人也，善用兵，事秦昭王。昭王十三年，为左庶长。其明年，为左更，迁为国尉。明年，为大良造。后迁为武安君。四十八年，韩、赵使苏代厚币说秦相应侯曰：‘武安君所为秦战胜攻取者七十余城，南定鄢、郢、汉中，北禽赵括之军，虽周、召、吕望之功不益于此矣。今赵亡，秦王王，则武安君必为三公，君能为之下乎？’于是应侯言于秦王，许韩、赵之割地以和，且休士卒。正月，皆罢兵。武安君闻之，由是与应侯有隙。其九月，秦复使王陵攻赵。四十九年正月，秦王欲使武安君代陵，武安君终辞不肯行，遂称病。秦围邯郸不能拔，军多失亡，秦王强起武安君。武安君遂称病笃，应侯请之不起，于是免武安君为士伍，迁之阴密。武安君病未能行，秦王乃使人遣白起不得留咸阳中。武安君既行，至杜邮，秦昭王与应侯、群臣议曰：‘白起之迁，其意尚怏怏不服，有余言。’乃使使者赐之剑自裁，武安君遂自杀。武安君之死也，以秦昭王五十年十一月（一）。死而非其罪，秦人怜之，乡邑皆祭祀焉。”“长平之战，四十万人死”者，列传云：“四十七年，秦使王龁攻韩，取上党，上党民走赵。赵军长平，龁因攻赵。赵使廉颇将，廉颇坚壁以待秦，秦数挑战，赵兵不出。赵王数以为让，而秦相应侯又使人行千金于赵为反间，曰：‘秦之所畏，独畏马服子赵括将耳，廉颇易与，且降矣。’赵王因使赵括代廉颇将，以击秦。秦乃阴使武安君白起为上将军。赵括至则出兵击秦军，秦军详败而走。赵军逐胜，追造秦壁。壁坚，拒不得入，而秦奇兵二万五千人绝赵军后，又一军五千骑绝赵壁间。赵军分而为二，粮道绝，而秦出轻兵击之，赵战不利，因筑壁坚守，以待救至。秦王闻赵食道绝，发年十五以上悉诣长平，遮绝赵救及粮食，至九月，赵卒不得食四十六日，皆内阴相杀食。赵括出锐卒自搏战，秦军射杀赵括，括军败卒四十万人降武安君。武安君计曰：‘前已拔上党，上党民不乐为秦而归赵，赵卒反复，非尽杀之，恐为乱，乃挟诈而尽坑杀之，遗其小者二百四十人归赵。前后斩首虏四十五万人，赵人大震。”彼集解云：“长平在泫氏。”索隐云：“地理志泫氏在上党郡也。”正义云：“长平故城在泽州高平县西北一里也。”水经注沁水篇引上党记云：“长平城在郡之南，秦垒在郡之西，二军共食流水，涧相去五里。秦坑赵众，收头颅筑台于垒中，因山为台，崔嵬桀起，今仍号之曰白起台。城之左右沿山亘堤，南北五十许里，东西二十余里，悉秦、赵故垒，遗壁旧存焉。”按：上党，今山西泽州府地；泫氏，今泽州府高平县。长平故城，在县西北。四十万人死，后汉书班固传章怀太子注引作“坑四十万人”，文选班孟坚东都赋李注引与今各本同。“蚩尤之乱，不过于此矣”者，吕刑云：“蚩尤惟始作乱，延及于平民。”五帝本纪云：“轩辕之时，神农氏世衰，蚩尤最为暴，莫能伐。轩辕与炎帝战于坂泉之野，三战然后得其志。蚩尤作乱，不用帝命，于是黄帝乃征师诸侯，与蚩尤战于涿鹿之野，遂禽杀蚩尤。”正义引龙鱼河图云：“黄帝摄政，有蚩尤兄弟八十一人，并兽身人语，铜头铁额，食沙，造五兵仗，刀戟大弩，威振天下。”“原野猒人之肉，川谷流人之血”者，说文：“猒，饱也。从甘，从●。”会意，甘亦声。古书多以“厌”为之。东都赋用此语，后汉书班固传作“猒”，章怀注引法言同，明旧本法言如此。世德堂本作“厌”，文选及李注引法言同。盖校书者以少见“猒”字改之。国策秦策云：“白起北坑马服，诛屠四十余万之众，流血成川，沸声若雷。”“将不仁，奚用为”者，司马云：“用将所以救乱诛暴。”是也。“翦”者，史记王翦与白起同传，故因论起而遂及翦也。列传云：“王翦者，频阳东乡人也，少而好兵，事秦始皇。始皇十八年，翦将攻赵，岁余，遂拔赵，赵王降，尽定赵地为郡。明年，秦王使王翦攻燕，燕王喜走辽东，翦遂定燕、蓟而还。秦始皇既灭三晋，走燕王，于是王翦将六十万人击荆，大破荆军，至蕲南，杀其将项燕，荆兵遂败走，秦因乘胜略定荆地城邑。岁余，虏荆王负刍，竟平荆地为郡县。”“始皇方猎六国，而翦牙”者，王翦与其子贲同时为秦将，六国表始皇十九年，王翦拔赵，虏王迁；二十二年，王贲击魏，得其王假，尽取其地；二十四年，王翦、蒙武破楚，虏其王负刍；二十五年，王贲击燕，虏王喜；二十六年，王贲击齐，虏王建，初幷天下。总核六国，惟韩为内史胜所灭，其余五国悉见灭于王翦父子，故太史公云：“王翦为秦将，夷六国。”是始皇为虎狼，而翦为之牙也。音义：“牙欸，乌开切，又许介切。”按：说文：“欸，訾也。”朱氏通训定声云：“实与‘诶’同字。”按：说文：“诶，可恶之词也。”苍颉训诂：“欸，恚声也。”亦以“欸”为之，今犹有此语。南人读乌开切，音如哀；北人读许介切，音如●也。注“欸者，绝语，叹声”。按：弘范读欸单字为句，不与上文相连。音义出“牙欸”，乃摘正文二字为识，非以牙欸连读。吴云：“牙欸，谓切齿而怒也。”失之。（一）“月”下原本有偏书小字“句”，盖作者以示句读，今删。或问：“要离非义者与？不以家辞国。”曰：“离也，火妻灰子，以求反于庆忌，实蛛蝥之靡也，焉可谓之义也？”〔注〕义者，臣子死节乎君亲之难也。离由平人而焚烧妻、子，诈为吴雠，求信于庆忌，反而刺之，若蜘蛛之小巧耳。“政？”〔注〕问聂政。“为严氏犯韩，刺相侠累，曼面为姊，实壮士之靡也，焉可谓之义也？”〔注〕侠累，韩相名也。“轲？”〔注〕问荆轲。“为丹奉于期之首、燕督亢之图，入不测之秦，实刺客之靡也，焉可谓之义也？”〔注〕三士所死，皆非君亲之难也。非义之义，君子不为也。〔疏〕“要离非义者与？不以家辞国”者，音义：“要离，一遥切。”吕氏春秋忠廉云：“吴王欲杀王子庆忌，而莫之能杀，吴王患之。要离曰：‘臣能之。’吴王曰：‘汝恶能乎？吾尝以六马逐之江上矣，而不能及；射之矢，左右满把，而不能中。今汝拔剑则不能举臂，上车则不能登轼，汝恶能？’要离曰：‘士患不勇耳，奚患于不能？王诚能助，臣请必能。’”高注云：“吴王阖闾先篡庶父僚，而即其位。庆忌者，僚之子也，故欲杀之。庆忌有力捷疾而人皆畏之，无能杀之者。”吴越春秋阖闾内传云：“要离曰：‘臣国东千里之人，臣细小无力，迎风则僵，负风则伏，大王有命，臣敢不尽力。’王曰：‘庆忌明智之人，归穷于诸侯，不下诸侯之士。’要离曰：‘臣闻安其妻子之乐，不尽事君之义，非忠也；怀室家之爱，而不除君之患者，非义也。臣诈以负罪出奔，愿王戮臣妻、子，断臣右手，庆忌必信臣矣。’”此不以家辞国之事。“离也，火妻灰子，以求反于庆忌”者，音义：“求反，俗本脱‘求’字。”按：世德堂本无“求”字。公羊传哀公篇：“其易奈何？诈反也。”解诂云：“反，报也。”求反于庆忌，谓求报偿其火妻灰子之事于庆忌之身也。忠廉云：“吴王曰：‘诺。’明旦，加要离罪焉，挚执妻、子而焚之，扬其灰。要离走，往见王子庆忌于卫。王子庆忌喜曰：‘吴王之无道也，子之所见也，诸侯之所知也。今子得免而去之，亦善矣。’要离与王子庆忌居，有间，谓王子庆忌曰：‘吴之无道也愈甚，请与王子往夺之国。’王子庆忌曰：‘善。’乃与要离俱涉于江，中江，拔剑以刺王子庆忌。”毕氏沅校云：“左氏哀二十年，传云：‘庆忌适楚。’此与吴越春秋皆云在卫。”荣按：阖闾内传云：“庆忌死，要离渡至江陵，愍然不行，遂投身于江。未绝，从者出之。要离乃自断手足，伏剑而死。”若自卫返吴，不得远经江陵，当依左传作在楚也。“实蛛蝥之靡也”者，音义：“蛛蝥，俗本作‘蛛螫’，误。贾谊新书曰：‘蛛蝥作网。’蝥，音矛。”按：新书礼篇文。“蛛”亦作“◆”。方言：“◆◆，◆蝥也。”“靡”治平本作“劘”，钱本同。秦校云：“‘劘’当作‘靡’。”按：下文壮士之靡、刺客之靡，字皆作“靡”，此不当歧出。世德堂本作“靡”，今据改。俞云：“靡与为古音相近，故广雅释诂云：‘靡，为也。’蛛蝥之靡即蛛蝥之为，犹曰是乃蛛蝥之所为耳。下文两‘靡’字义同。”舍弟东宝云：“左太冲吴都赋：‘其邻则有任侠之靡，轻訬之客。’刘注‘靡，美也’，引法言‘刺客之靡’。靡、美声义略近，凡训美善者，皆有雄长之义。广雅：‘英，美也。’王氏疏证引‘百人曰俊，千人曰英’。然则蛛蝥之靡犹云蛛蝥之雄，与上文穿窬之雄，下文滑稽之雄同义。”按：东说是也。靡、美一声之转。“政”世德堂本作“政也”。按：刺客列传云：“聂政者，轵深井里人也。”“为严氏犯韩，刺相侠累，曼面为姊”者，音义：“为严，于伪切。下‘为姊’、‘为丹’同。刺相，息亮切，下‘董相’同。曼面，谟官切，涂面。”按：列传云：“濮阳严仲子事韩哀侯，与韩相侠累有郄，严仲子恐诛，亡去，游求人可以报侠累者。至齐，齐人或言聂政勇敢士也，避仇隐于屠者之间。严仲子至门，奉黄金百镒，前为聂政母寿。聂政惊怪其厚，固谢严仲子。严仲子辟人，因为聂政言曰：‘臣有仇而行游诸侯众矣，然至齐，窃闻足下义甚高，故进百金者，将用为大人麤粝之费，得以交足下之驩，岂敢以有求望邪？’聂政曰：‘臣所以降志辱身，居市井屠者，徒幸以养老母。老母在，政身未敢以许人也。’严仲子固让，聂政竟不敢受也。久之，聂政母死。既已葬，除服，乃遂西至濮阳，见严仲子曰：‘前日所以不许仲子者，徒以亲在。今不幸而母以天年终，仲子所欲报仇者为谁，请得从事焉。’严仲子具告之，曰：‘臣之仇韩相侠累，累又韩君之季父也，宗族甚多，居处兵卫甚设，臣欲使人刺之，众终莫能就。今足下幸而不弃，请益其车骑、壮士可为足下辅翼者。’聂政曰：‘韩之于卫，相去中间不甚远，今杀人之相，相又国君之亲，此其势不可以多人。’遂谢车骑、人徒，独行仗剑至韩。韩相侠累方坐府上，持兵戟而卫侍者甚众。聂政直入上阶，刺杀侠累，左右大乱。聂政大唿，所击杀者数十人。因自皮面、抉眼，自屠出肠，遂以死。韩取聂政尸暴于市，购问莫知谁子。政姊荣闻人有刺韩相者，乃于邑曰：‘其是吾弟与？’立起如韩之市，而死者果政也。伏尸哭极哀，曰：‘是轵深井里所谓聂政者也。严仲子察举吾弟困污之中而交之，士为知己者死。今乃以妾尚在之故，重自刑以绝从。（索隐：“从，音踪。”）妾其柰何畏殁身之诛，灭贤弟之名？’大惊韩市人，乃大唿天者三，卒于邑悲哀而死政之旁。”索隐引高诱云：“严遂，字仲子。”又云：“按表，聂政杀侠累在列侯三年。列侯生文侯，文侯生哀侯，凡更三代。哀侯六年为韩严所杀，今言仲子事哀侯，恐非其实。”按：事亦见国策韩策，在烈侯时。严仲子，策作“严遂”；侠累，策作“傀”；姊荣，策作“嫈”。俞云：“曼当读为镘。尔雅释宫：‘镘谓之杇。’说文木部：‘杇，所以涂也。’是镘者，所以涂之具，故涂即谓之镘。镘面者，涂面也。音义说得之。”按：传作“皮面”，韩策同，盖“柀”之假。说文：“柀，析也。”谓破析其面，不欲令人识之。此云曼面者，曼谓曼漶。子云自序云：“为其泰曼漶而不可知。”张晏云：“曼，音满。”颜云：“曼漶，不分别貌。”是也。“轲”世德堂本作“轲也”。按：荆轲见前。“为丹奉于期之首、燕督亢之图，入不测之秦”者，音义：“督亢，音刚。”刺客列传云：“荆轲既至燕，会燕太子丹质秦亡归燕。秦日出兵山东，以伐齐、楚、三晋，稍蚕食诸侯，且至于燕。燕君臣皆恐祸之至，太子丹患之，问其傅鞠武，武对曰：‘请入图之。’居有间，秦将樊于期得罪于秦王，亡之燕，太子受而舍之。鞠武谏曰：‘愿太子疾遣樊将军入匈奴以灭口。请西约三晋，南连齐、楚，北购于单于，（索隐：“购，读与‘媾’同。”）其后乃可图也。’太子曰：‘太傅之计，旷日弥久，心惛然，恐不能须臾。愿太傅更虑之。’鞠武曰：‘燕有田光先生，其为人智深而勇沉，可与谋。’太子曰：‘愿因太傅而得交于田先生。’田光乃造焉。太子避席而请曰：‘燕、秦不两立，愿先生留意也。’田光曰：‘虽然，光不敢以图国事。所善荆卿，可使也。’太子曰：‘愿因先生得结交于荆卿。’荆轲遂见太子，太子避席顿首，曰：‘今秦有贪利之心，而欲不可足也。非尽天下之地，臣海内之王者，其意不厌。燕小弱，数困于兵，今计举国不足以当秦，诸侯服秦，莫敢合从。丹之私计，愚以为诚得天下之勇士使于秦，劫秦王，使悉反诸侯侵地，若曹沫之与齐桓公，则大善矣。则不可，因而刺杀之。彼秦大将擅兵于外，而内有乱，则君臣相疑。以其间诸侯得合从，其破秦必矣。此丹之上愿，而不知所委命，唯荆卿留意焉。’荆轲许诺。久之，秦将王翦破赵，虏赵王，尽收入其地。进兵北略地，至燕南界。太子恐惧，乃请荆轲曰：‘秦兵旦暮渡易水，则虽欲长侍足下，岂可得哉？’荆轲曰：‘微太子言，臣愿谒之。今行而毋信，则秦未可亲也。夫樊将军，秦王购之金千斤，邑万家，诚得樊将军首与燕督亢之地图，奉献秦王，秦王必说见臣，臣乃得有以报太子（一）。’乃遂私见樊于期曰：‘今有一言可以解燕国之患，报将军之仇者，何如？’于期乃前曰：‘为之柰何？’荆轲曰：‘愿得将军之首以献秦王，秦王必喜而见臣，臣左手把其袖，右手揕其胸，然则将军之仇报，而燕见陵之愧除矣。’樊于期遂自刭。太子闻之驰往，既已不可柰何，乃遂盛樊于期首函封之。燕国有勇士秦舞阳，年十三，杀人，（当重“人”字，燕策可证。）不敢忤视，乃令秦舞阳为副。于是荆轲遂至秦，持千金之资币物，厚遗秦王宠臣中庶子蒙嘉。嘉为先言于秦王，秦王大喜，乃朝服，设九宾，见燕使者咸阳宫。荆轲奉樊于期头函，而秦舞阳奉地图匣，以次进。轲既取图奏之，秦王发图，图穷而匕首见，因左手把秦王之袖，而右手持匕首揕之。未至身，秦王惊，自引而起，袖绝，拔剑，剑长操其室，不可立拔。荆轲逐秦王，秦王环柱而走。左右乃曰：‘王负剑！’负剑，遂拔以击荆轲，断其左股。荆轲废，乃引其匕首以擿秦王，不中，中铜柱。秦王复击轲，轲被八创，于是左右既前杀轲。秦王大怒，益发兵诣赵，诏王翦军以伐燕。后五年，秦卒灭燕。”按：亦见国策燕策。樊于期，武梁祠画象作“樊于其”。列传集解引“徐广云：‘方城县有督亢亭。’骃按：刘向别录曰：‘督亢，膏腴之地。’”索隐引司马彪郡国志云：“蓟县方城有督亢亭。”正义云：“督亢坡在幽州范阳县东南十里，今固安县南有督亢陌，幽州南界。”燕世家集解云：“督亢之田在燕东，甚良沃，欲献秦，故画其图而献焉。”水经注巨马水篇云：“巨马水又东径督亢泽，泽苞方城县，县故属广阳，后隶于涿。郡国志曰：‘县有督亢亭。’孙畅之述画有督亢地图，言燕太子丹使荆轲赍入秦，秦王杀轲，图亦绝灭。”按：方城故城在今顺天府固安县南。入不测之秦，用荆轲语，彼传云“提一匕首，入不测之强秦”也。注“若蜘蛛之小巧耳”。按：治平本“小巧”上有“虫”字，衍也；钱本无，世德堂本亦无。弘范训靡为细，故云尔。小尔雅广言：“靡，细也。”然壮士之靡、刺客之靡似不得训为细，则此注亦未安也。”注“问聂政”。按：世德堂本无此注。注“侠累，韩相名”。按：广韵“侠”字注云：“任侠。又姓，战国策有韩相侠累。”则以侠为姓，然侠累，韩君之季父，侠非其姓可知。或侠累之后以侠为氏耳。又韩策作“傀”，广韵误以史记为国策也。韩非子内储说作“廆”，即“傀”之异文。侠累之“侠”，索隐音古挟反，则与任侠字异读。疑侠累为廆，犹寿梦为乘之比，急言之曰傀，曰廆，缓言之曰侠累耳。古今人表作“侠絫”。注“非义之义，君子不为也”。按：孟子云：“非礼之礼，非义之义，大人弗为。”（一）“子”下原本有偏书小字“句”，盖作者以示句读，今删。

或问：“仪、秦学乎鬼谷术，而习乎纵横言，安中国者各十余年，是夫？”曰：“诈人也，圣人恶诸。”曰：“孔子读，而仪、秦行，何如也？”〔注〕欲读仲尼之书，而行苏、张之辩。曰：“甚矣！凤鸣而鸷翰也。”“然则子贡不为与？”〔注〕言子贡亦行游说，抑齐、破吴以救鲁。曰：“乱而不解，子贡耻诸；说而不富贵，仪、秦耻诸。”〔注〕耻国乱而不解，于义高；耻游说而不富贵，其情下。〔疏〕“仪、秦学乎鬼谷术，而习乎纵横言”者，张仪列传云：“张仪者，魏人也，始尝与苏秦俱事鬼谷先生学术，苏秦自以不及张仪。张仪已学而游说诸侯。苏秦已说赵王而得相（一），约从亲。张仪乃遂入秦，惠王以为客卿，与谋伐诸侯。秦惠王十年，仪言秦复与魏，而使公子繇质于魏。仪因说魏王入上郡、少梁谢秦惠王，惠王乃以张仪为相。仪相秦四岁，立惠王为王。居一岁，为秦将取陕，筑上郡塞。其后二年，免相，相魏以为秦，欲令魏先事秦，而诸侯效之。魏王不肯听。留魏四岁而魏襄王卒，哀王立。张仪复说哀王，哀王不听。于是张仪阴令秦伐魏，张仪复说魏王事秦，哀王乃倍从约，而因仪请成于秦。张仪归，复相秦。三岁而魏复背秦为从，秦攻魏，取曲沃。明年，魏复事秦。秦欲伐齐，齐、楚从亲，于是张仪往相楚，说楚王闭关绝约于齐，请献商、于之地六百里，秦、楚长为兄弟之国。楚王大说而许之，遂闭关绝约于齐，使一将军随张仪至秦。齐王大怒，折节而下秦，秦、齐之交合。张仪乃谓楚使者曰：‘臣有奉邑六里，愿以献大王左右。’楚使者还报楚王，楚王大怒，发兵而攻秦，秦、齐兵共攻楚，斩首八万。楚又复益发兵而袭秦，至蓝田大战，楚大败，于是楚割两城以与秦平。秦要楚，欲得黔中地，欲以武关外易之。楚王曰：‘不愿易地，愿得张仪，而献黔中地。’张仪乃请行，曰：‘臣善靳尚，尚得事楚夫人郑袖，袖所言皆从。且臣奉王之节使楚，楚何敢加诛？假令诛臣，而为秦得黔中之地，臣之上愿。’遂使楚。楚怀王囚张仪，将杀之。于是郑袖日夜言怀王，怀王后悔，赦张仪，厚礼之如故。张仪既出，未去，闻苏秦死，乃说楚王请使秦太子入质于楚，楚太子入质于秦，长为昆弟之国，终身无相攻伐。于是楚王卒许张仪与秦亲。张仪去楚，因遂之韩，说韩王西面而事秦以攻楚。韩王听仪计。张仪归报，秦惠王封仪五邑，号曰武信君。使张仪东说齐愍王事秦，齐王曰：‘齐僻陋，隐居东海之上，未尝闻社稷之长利也。’乃许张仪。张仪去，西说赵王曰：‘今楚与秦为昆弟之国，而韩、梁称为东藩之臣，齐献鱼盐之地，臣窃为大王计，莫如与秦王遇于渑池，面相见而口相结，请案兵无攻。’赵王许张仪。张仪乃去，北之燕，说燕昭王曰：‘今赵王已入朝渑池，效河间以事秦。今大王不事秦，秦下甲云中、九原，驱赵而攻燕，则易水、长城非大王之有也。’燕王听仪。仪归报，未至咸阳而秦惠王卒。武王自为太子时不说张仪，及即位，群臣多谗张仪。张仪惧诛，乃因谓秦武王愿乞其不肖之身之梁。秦王乃具革车三十乘，入仪之梁。张仪相魏一岁，卒于魏也。”索隐云：“年表云张仪以安王十年卒，纪年云梁哀王九年五月卒。”苏秦列传云：“苏秦者，东周雒阳人也，东事师于齐，而习之于鬼谷先生。出游数岁，大困而归。出其书遍观之，得周书阴符，伏而读之。期年，求说周显王，显王弗信。乃西至秦，说惠王。秦王方诛商鞅，疾辩士弗用。乃东至赵，赵肃侯令其弟成为相，号奉阳君。奉阳君弗说之，去游燕，岁余而后得见，说燕文侯与赵从亲。文侯资苏秦车马金帛以至赵，而奉阳君死，即因说赵肃侯一韩、魏、齐、楚、燕、赵以从亲，以畔秦，令天下之将相会于洹水之上，通质，刳白马而盟。诸侯有不如约者，以五国之兵共伐之，六国从亲以宾秦，（按：宾读为“摈”。）则秦甲必不敢出于函谷，以害山东矣。赵王乃饰车百乘，黄金千镒，白璧百双，锦绣千纯，以约诸侯。于是说韩宣王，又说魏襄王，因东说齐宣王，西南说楚威王（二），六国从合而幷力焉。苏秦为从约长，幷相六国。北报赵王，赵肃侯封为武安君，乃投从约书于秦，秦兵不敢窥函谷关十五年。其后秦使犀首欺齐、魏与共伐赵，欲败从约。齐、魏伐赵，赵王让苏秦，苏秦恐，请使燕，必报齐。苏秦去赵而从约皆解。秦惠王以其女为燕太子妇。文侯卒，太子立，是为燕易王。易王初立，齐宣王因燕丧伐燕，取十城。苏秦大惭，曰：‘请为王取之。’苏秦见齐王，于是乃归燕之十城。人有毁苏秦者，曰：‘左右卖国，反复之臣也，将作乱。’苏秦恐得罪，归，燕王益厚遇之。易王母，文侯夫人也，与苏秦私通，苏秦恐诛，乃说燕王详为得罪于燕而亡走齐。齐宣王以为客卿。齐宣王卒，愍王即位，说愍王厚葬以明孝；高宫室，大苑囿，以明得意。欲破敝齐而为燕。其后齐大夫多与苏秦争宠者，而使人刺苏秦，不死，殊而走。苏秦且死，乃谓齐王曰：‘臣即死，车裂臣以◆于市，曰：苏秦为燕作乱于齐。如此，则臣之贼必得矣。’于是如其言，而杀苏秦者果自出，齐王因而诛之。”集解于“习之于鬼谷先生”下引徐广云：“颍川阳城有鬼谷，盖是其人所居，因为号。”又引风俗通义云：“鬼谷先生，六国时从横家。”索隐云：“鬼谷，地名也。扶风池阳、颍川阳城并有鬼谷墟，盖是其人所居，因为号。又乐台注鬼谷子书云：‘苏秦欲神秘其道，故假名鬼谷。’”按：今河南河南府登封县东南有鬼谷。“纵横”古书多作“从横”，或作“从衡”。淮南子览冥云：“晚世之时，七国异族，诸侯制法，各殊习俗，纵横间之，举兵而相角。”高注云：“苏秦约从，张仪连横，南与北合为从，西与东合为横。”周本纪：“西周恐，倍秦与诸侯约从。”集解引文颍云：“关东为从，关西为横。”又引孟康云：“南北为从，东西为横。”又引臣瓒云：“以利合为从，以威势相胁曰横。”正义云：“按：诸说未允。关东地南北长，长为从，六国共居之；关西地东西广，广为横，秦独居之。”汉书艺文志有苏子三十一篇、张子十篇，今并不存。“诈人也，圣人恶诸”者，张仪列传云：“太史公曰：‘三晋多权变之士，夫言从横强秦者，大抵皆三晋之人也。夫张仪之行事，甚于苏秦，然世恶苏秦者，以其先死。而仪振暴其短，以扶其说，成其衡道。要之，此两人真倾危之士哉！’”音义：“恶诸，乌路切。”“孔子读，而仪、秦行”者，音义：“秦行，下孟切。‘美行’同。”按：秦行之“行”，当读如字，说见问明“圣读庸行”疏。“凤鸣而鸷翰”者，音义：“鸷翰，胡安切，又侯旰切。”司马云：“鸷，鹰隼也；翰，羽翼也。”“然则子贡不为与”者，此据弟子列传子贡传设难，言子贡即读孔子之书而为苏、张之祖者也。世德堂本此句上有“曰”字。“乱而不解，子贡耻诸”者，论语云：“子贡问曰：‘何如斯可谓之士矣？’子曰：‘行己有耻，使于四方，不辱君命，可谓士矣。’”皇疏引李充云：“古之良使者，受命不受辞，事有权宜，则与时消息，排患释难，解纷挫锐者，可谓良也。”即其义。“说而不富贵，仪、秦耻诸”者，音义：“说而，失赘切。”按：苏秦列传云：“苏秦游数岁，大困而归，兄弟、嫂妹、妻妾窃笑之。苏秦闻之而惭自伤，曰：‘夫士业已屈首受书，而不能以取尊荣，虽多亦奚以为？”又云：“苏秦为从约长，幷相六国，北报赵王。乃行过雒阳，车骑辎重，诸侯各发使送之甚众，疑于王者。苏秦之昆弟、妻、嫂侧目不敢仰视，俯伏侍取食。苏秦喟然叹曰：‘此一人之身，富贵则亲戚畏惧之，贫贱则轻易之，况众人乎？’”又张仪列传云：“苏秦已说赵王，而得相约从亲，然恐秦之攻诸侯，败约后负，念莫可使用于秦者，乃使人微感张仪曰：‘子始与苏秦善，今秦已当路，子何不往游以求通子之愿？’张仪于是之赵上谒，求见苏秦。苏秦乃诫门下人不为通，又使不得去者数日。已而见之，坐之堂下，赐仆妾之食，因而数让之曰：‘以子之材能，乃自令困辱至此，吾宁不能言而富贵子，子不足收也。’谢去之。张仪之来也，自以为故人求益，反见辱，怒，念诸侯莫可事，独秦能苦赵，乃遂入秦。”此皆仪、秦以不富贵为耻之事。注“言子贡亦行游说，抑齐、破吴以救鲁”。按：世德堂本“说”上无“行”字。弟子列传云：“田常欲作乱于齐，惮高、国、鲍、晏，故移其兵，欲以伐鲁。子贡遂行至齐，说田常不如伐吴。田常曰：‘吾兵已加鲁矣，去而之吴，大臣疑我，柰何？’子贡曰：‘君按兵无伐，臣请使吴王，令之救鲁而伐齐，君因以兵迎之。’田常许之，使子贡南见吴王，说曰：‘救鲁，显名也；伐齐，大利也，以抚泗上诸侯。名存亡鲁，实困强齐，智者不疑也。’吴王曰：‘越王苦身养士，有报我心，子待我伐越而听子。’子贡曰：‘置齐而伐越，则齐已平鲁矣。夫伐小越而畏强齐，非勇也。且王必恶越，臣请东见越王，令出兵以从。’吴王大悦，乃使子贡之越。越王遂问子贡，子贡曰：‘吴王为人勐暴，群臣不堪，国家敝于数战，士卒弗忍，百姓怨上，大臣内变。今王诚发士卒佐之，其伐齐必也。彼战不胜，王之福矣。战胜，必以兵临晋，臣请北见晋君，令共攻之，弱吴必矣。其锐兵尽于齐，重甲困于晋，而王制其敝，此灭吴必矣。’越王大说，许诺。子贡遂行报吴王。于是吴王乃遂发九郡兵伐齐。子贡因去之晋，谓晋君曰：‘齐与吴将战，彼战而不胜，越乱之必矣。与齐战而胜，必以其兵临晋，修兵休卒以待之。’晋君许诺。子贡去而之鲁，吴王果与齐人战于艾陵，大破齐师，果以兵临晋，与晋人相遇黄池之上。吴、晋争强，晋人击，大败吴师。越王闻之，涉江袭吴。吴王去晋而归，与越战，不胜，越遂破吴。故子贡一出，存鲁，乱齐，破吴，强晋而霸越。子贡一使，使势相破，十年之中，五国各有变。”司马云：“子贡存鲁，乱齐，破吴，强晋，霸越，考其年与事皆不合，盖六国时游说之士托为之词。太史公不加考校，因而记之，杨子亦据太史公书发此语。”梁氏志疑云：“子贡说齐、晋、吴、越一节，家语屈节、越绝陈恒传、吴越春秋夫差内传并载之，昔贤历辩其谬。墨子非儒下篇谓孔子怒晏子沮尼溪之封于景公，适齐欲伐鲁，乃遣子贡之齐，劝田常伐吴，教高、鲍毋得害田常之乱，遂劝伐吴，三年之内，齐、吴破国。其为六国时之妄谈可见，孔鲋诘墨辩之矣。或曰弟子传皆短简不繁，独子贡传榛芜不休，疑是后人阑入，非史本文也。”荣谓史迁杂采百家，本多抵牾。子贡传之有此语，盖六国时盛传之说，史迁因而收之，不必非史本文。至法言此文，乃或人据史记设难之辞，子云但谓“乱而不解，子贡耻诸”，则即本论语“使于四方，不辱君命”为义，非遂信史记所载为真也。注“于义高”。按：世德堂本作“其义高”。（一）“相”下原有偏书小字“句”，盖作者以示句读，今删。（二）“西”字原本作“东”，涉上文“东说齐宣王”而讹，今据史记本传改。

或曰：“仪、秦其才矣乎？迹不蹈已。”〔注〕仪不迹秦。苏秦佩六国相印以抑强秦，张仪入秦而复其衡，后破山东。曰：“昔在任人，帝曰难之，亦才矣。〔注〕任，佞。才乎才，非吾徒之才也。”〔疏〕“仪、秦其才矣乎？迹不蹈已”者，治平本作“迹”，而注文“仪不迹秦”作“迹”，今改一律。说文：“蹈，践也。”论语云：“不践迹。”按：谓仪、秦之才，敻绝一时，后有作者，不能更践其迹。“昔在任人，帝曰难之，亦才矣”者，音义：“任，音壬；难之，乃旦切。”司马云：“宋、吴本作‘昔在任人，帝而难之，不以才矣’。难读如字。佞者，口才也。舜谓知人安民，惟帝其难之；能哲而惠，何畏乎巧言令色孔壬。杨子言驩兜之徒能以巧言惑圣人，其才亦不在人下矣。”按：温公说是也。皋陶谟之“知人，惟帝其难之”，即尧典之“难任人”，伪传训尧典之“难”为拒，而以皋陶谟之“难”为如字。释文因于尧典“难”字音乃旦反，于皋陶谟无音，此妄生区别，非古义也。此文“昔在任人，帝曰难之”，明以尧典之“难任人”与皋陶谟之“帝其难之”为一事。难之为言，惮也。说文：“惮，忌难也。一曰难也。”盖不易谓之难，知其不易而戒慎恐惧以临之，亦谓之难。问神云：“大圣之与大佞，难也。”即任人难知之谓。此引书以明才之不尽可贵，谓佞人之为佞，虽聪明如尧犹难于别之其才为何如。仪、秦之才，亦佞人而已，何足算哉！“才乎才，非吾徒之才也”者，司马云：“口才，君子所不贵。”按：自“或问渊、骞之徒”至此，皆论先秦之事。自“美行园公”云云以下，则论汉事也。注“仪不迹秦”。钱本“迹”作“迹”，今依治平本。世德堂本无此语。按：弘范解此谓仪、秦不相蹈袭，秦言纵，而仪言横也。吴云：“仪、秦虽同术，秦则务纵横，仪则务解之，二人之迹，各不相蹈。”即李义之引伸，惟当云“秦则务纵”，衍“横”字耳。然二人不相蹈袭，不必即为才。或人以为仪、秦之行事非后人所能企及，故谓之才。迹不蹈，即行事不可企及之意。宋云：“言仪、秦之才术超卓自然，不践循旧人之迹。”亦非其义。注“苏秦”至“山东”。按：治平本此注惟有“仪不迹秦”四字，以下全删。世德堂本无此四字，而有“苏秦以下”云云。钱本并有之，今据补。“复其衡”钱本、世德堂本作“复其卫”，乃形近而误。此用史记“成其衡道”语，作“卫”无义，今订正。注“任，佞”。按：尔雅释诂文。世德堂本无此注。美行，园公、绮里季、夏黄公、角里先生。〔注〕避秦之乱，隐居商山，不朝高祖，而从太子，帝客礼之。言辞，娄敬、陆贾。〔注〕娄敬说高祖都关中；陆贾说尉佗为汉臣，又作新语，高祖善之。执正，王陵、申屠嘉。〔注〕吕后欲王诸吕，陵执意不从，免陵，乃得封。文帝爱幸邓通，至使慢礼，嘉收通；晁错犯宪，嘉奏诛错。折节，周昌、汲黯。〔注〕折节谓直谏。高祖欲易太子，周昌面争，以为不可。武帝时，公孙弘为丞相，汲黯面折弘于上前，以为弘谀不忠。守儒，辕固、申公。〔注〕辕固守正，以得罪于窦太后，后使入圈击彘。申公守正，以事武王，卒为所亨。此二人终不屈其道。菑异，董相、夏侯胜、京房。〔注〕董仲舒、夏侯胜、京房皆善推阴阳，知菑异。〔疏〕“美行”，音义见前。“园公、绮里季、夏黄公、角里先生”者，音义：“园公，史记留侯世家作‘东园公’。角里，上音鹿，汉书作‘甪里’。”按：世德堂本作“甪里”。司马云：“甪，卢谷切；或作‘角’，音同。”留侯世家云：“上欲废太子，立戚夫人子赵王如意。吕后乃使建成侯吕泽劫留侯，曰：‘君常为上谋臣，今上欲易太子，君安得高枕而卧乎？’留侯曰：‘此难以口舌争也。顾上有不能致者，天下有四人。今公诚能无爱金玉璧帛，令太子为书，卑辞安车，因使辩士固请，宜来。来以为客，时时从入朝，令上见之，则必异而问之。问之，上知此四人贤，则一助也。’于是吕后令吕泽使人奉太子书，卑辞厚礼，迎此四人。四人至，客建成侯所。汉十一年，黥布反，上病，欲使太子将往击之。四人相谓曰：‘凡来者，将以存太子。太子将兵，事危矣。’乃说建成侯请吕后承间为上泣言，于是上自将兵而东。汉十二年，上从击破布军归，疾益甚，愈欲易太子。及燕，置酒，太子侍。四人从太子，年皆八十有余，须眉皓白，衣冠甚伟。上◆之，问曰：‘彼何为者？’四人前对，各言名姓，曰东园公、甪里先生、绮里季、夏黄公。（按：此文当在上文“上有不能致者，天下有四人”下，不当在此处，前汉纪高祖纪可证。汉书张良传述此，惟云“四人前对，各言其姓名”，无“曰东园公”云云。盖今本史记多为后人窜改。梁氏志疑云：“侍宴时各言姓名，必有真敷奏，乃对以号，又自称曰公，曰先生，草野倨侮，必无此理。卮林尝辨之，似以此为史迁之妄，则亦忘今本史记之多非史迁旧文也。”）上乃大惊，曰：‘吾求公数岁，公辟逃我，今公何自从吾儿游乎？’四人皆曰：‘陛下轻士善骂，臣等义不受辱，故恐而亡匿。窃闻太子为人仁孝，恭敬爱士，天下莫不延颈欲为太子死者，故臣等来耳。’上曰：‘烦公幸卒调护太子。’四人为寿已毕，趋去，上目送之。召戚夫人，指示四人者，曰：‘我欲易之，彼四人辅之，羽翼已成，难动矣。’”按：法言此文，叙四人先后，与世家不同。东园公作园公，亦与世家异。汉书王贡两龚鲍传云“汉兴，有园公、绮里季、夏黄公、甪里先生。此四人者，当秦之世，避而入商雒深山，以待天下之定也”云云，姓字及次第并与法言合，盖子云、孟坚所见史记如此。世家索隐引陈留志云：“园公姓唐，（隶释十六引作“庾”。）字宣明，居园中，因以为号。夏黄公姓崔，名广，字少通，齐人，隐居夏里修道，故号曰夏黄公。甪里先生，河内轵人，太伯之后，姓周，名术，字符道，京师号曰霸上先生，一曰甪里先生，孔父秘记作禄里。皆王劭据崔氏、周氏世谱及陶潜四八目（按：即圣贤群辅录。）而为此说。”王贡两龚鲍传频注云：“四皓称号，本起于此，更无姓名可称知。此盖隐居之人，匿迹远害，不自标显，秘其氏族，故史传无得而详。至于后代，皇甫谧、圈称之徒，及诸地里书说，竞为四人施安姓字，自相错互，语又不经，班氏不载于书，诸家皆臆说，今并弃略，一无取焉。”梁氏志疑云：“索隐引东留志、崔、周世谱、四八目载园公等姓名及字，师古王贡等传注并弃略无取，是也。又有以‘园’为‘圈’者，东观余论据汉世石刻作‘圈’，以‘园’是册牍传写之差。圈称陈留风俗传自序云：‘圈公之后。’匡谬正俗辨之曰：‘四皓有园公，非圈公。’又有以绮里季夏为一人，黄公为一人者，见周密齐东野语，而后书康成传孔融即称夏黄公。周密历引诸书以证‘绮里季夏’之非。又有以角里之‘角’当作两点下‘用’者，见宋史儒林传，而‘●’无其字，路史发挥四皓辨已言其误矣。”胡部郎玉缙云：“东园一只作‘园’，又作‘圈’。圈为邑名，玉篇及广韵二十五愿言之；又为国名，二十阮言之。东园之为地名既有明证，则知绮里、夏黄、甪里亦地名。绮里、甪里尤与樗里、槐里、戚里类也。曰公，曰季，曰先生，皆所以尊之。季即士冠礼‘伯、仲、叔、季，唯其所当’之‘季’，所谓且字者也。”荣按：隶释十六载四老神坐、神祚机，有圈公神坐，圈公神祚机，甪里先生神坐，绮里季神祚机，而夏黄公并阙。广韵“圈”字注云：“后汉末，圈称字幼举，撰陈留风俗传。”圈氏本氏于其国，证以四老神坐、神祚机，则幼举自序以为圈公之后，固非无据。公羊传文公篇：“楚子伐圈。”元和姓纂云：“圈，风俗通云楚鬻熊之后。一本云姓卷氏，郑穆公之后，秦末为博士，避难改为圈氏。”陈士元姓觿五引国名纪云：“圈国，◆姓后，因氏。”然则圈公以国为氏，或作“园”者，托名◆帜，本无正字，声近通用，古书常例。师古据班书作“园”，遂以幼举为非，良为疏陋。以此推之，绮里、夏黄、角里亦皆其人之姓氏。古来托名◆帜字往往多存旧读，如‘贳阳’读‘射阳’，‘允吾’读‘铅牙’，其例非一。此‘角里’相承读如‘鹿里’，俗以其与‘角’之今音不同，欲并异其文，故或书‘角’为‘甪’，而据四老神坐观之，则隶变为已久。崔偓佺以作‘●’为是，作‘甪’为非（宋史儒林传。），尤为无稽。又绮里季者，季即其字。然则四皓名虽不详，而姓字未尝尽秘。后人不知‘园’为‘圈’之异文，妄谓居园中，故号园公，因疑绮里季等亦皆是号，若汉阴丈人、河上公之比。好事者遂别撰邑里姓名，列之谱谍，其为虚妄，本不足辨。而师古乃谓隐居之人秘其氏族，正与诸家同为臆说耳。”“言辞，娄敬、陆贾”者，刘敬叔孙通列传云：“刘敬者，齐人也。汉五年，戍陇西，过洛阳，高帝在焉。娄敬脱挽辂，衣其羊裘，见，说曰：‘陛下都洛阳，岂欲与周室比隆哉？’上曰：‘然。’娄敬曰：‘秦地被山带河，四塞以为固，卒然有急，百万之众可具也。因秦之故资，甚美膏腴之地，此所谓天府者也。陛下入关而都之，山东虽乱，秦之故地可全而有也。’高祖问群臣，群臣皆山东人，争言周王数百年，秦二世即亡，不如都周。上疑未能决。及留侯明言入关便，即日车驾西都关中。于是上曰：‘本言都秦地者，娄敬。娄者，乃刘也。’赐姓刘氏，拜为郎中，号为奉春君。汉七年，上使人使匈奴。匈奴匿其壮士、肥牛马，但见老弱及羸嬴畜。使者十辈来（一），皆言匈奴可击。上使刘敬复往使匈奴，还报曰：‘两国相击（二），此宜夸矜见所长。今臣往，徒见羸瘠老弱，此必欲见短，伏奇兵以争利。愚以为匈奴不可击也。’上怒骂曰：‘齐虏！以口舌得官，今乃妄言沮吾军。’械击敬广武。遂往，至平城。匈奴果出奇兵围高帝白登，七日然后得解。高帝至广武，赦敬曰：‘吾不用公言，以困平城。’乃封敬二千户，为关内侯，号为建信侯。当是时，冒顿为单于，兵强，控弦三十万，数苦北边。上患之，问刘敬。刘敬对曰：‘诚能以长公主妻之，冒顿在，固为子婿，死则外孙为单于，兵可无战以渐臣也。’上取家人子，名为长公主，妻单于，使刘敬往结和亲约。刘敬从匈奴来，因言匈奴去长安近者七百里，轻骑一日一夜可以至秦中。臣愿陛下徙齐诸田，楚昭、屈、景，燕，赵，韩，魏后及豪桀名家居关中。无事可以备胡，诸侯有变，亦足率以东伐。此强本弱末之术也。’上乃使刘敬徙所言关中十余万口。”艺文志有刘敬三篇，入儒家，今不传。郦生陆贾列传云：“陆贾者，楚人也。以客从高祖定天下，名为有口辩士，居左右，常使诸侯。及高祖时，中国初定，尉他平南越，因王之。高祖使陆贾赐尉他印为南越王。陆生至，因进说他曰：‘秦失其政，诸侯豪桀并起，唯汉王先入关，据咸阳。项羽倍约，然汉王起巴、蜀，鞭笞天下，劫略诸侯，遂诛项羽，灭之。五年之间，海内平定，此非人力，天之所建也。天子闻君王王南越，遣臣授君王印，剖符通使。君王宜郊迎，北面称臣，乃欲以新造未集之越，屈强于此。汉诚闻之，掘烧王先人冢，夷灭宗族，使一偏将将十万众临越，则越杀王降汉，如反复手耳。’于是尉他谢陆生曰：‘居蛮夷中久，殊失礼义。’因问陆生曰：‘我孰与皇帝贤？’陆生曰：‘皇帝起丰沛，讨暴秦，诛强楚，为天下兴利除害，继五帝三皇之业，统理中国。今王崎岖山海间，譬若汉一郡，何乃比于汉？’尉他大笑曰：‘使我居中国，何渠不若汉？’乃大说陆生。陆生卒拜尉他为越王，令称臣，奉汉约。归报，高祖大悦，拜贾为太中大夫。陆生时时前说称诗、书。高帝骂之曰：‘乃公居马上而得之，安事诗、书？’陆生曰：‘居马上得之，宁可以马上治之乎？’高帝乃谓陆生曰：‘试为我着秦所以失天下，吾所以得之者何？及古成败之国。’陆生乃粗述存亡之征，凡着十二篇。每奏一篇，高帝未尝不称善，号其书曰新语。孝惠时，吕太后用事，欲王诸吕。陆生自度不能争之，乃病免家居。吕太后时王诸吕，诸吕擅权，欲劫少主，危刘氏。陆生为陈平画吕氏数事，吕氏谋益衰。及诛诸吕，立孝文帝，陆生颇有力焉。孝文帝即位，陆生为太中大夫，往使尉他，令尉他去黄屋称制，令比诸侯，皆如意旨。陆生竟以寿终。”艺文志春秋家有楚汉春秋九篇，陆贾所记。又儒家有陆贾二十三篇。按：今存新语十二篇。“执正，王陵、申屠嘉”者，音义：“执正，谷本作‘执政’，误。”司马云：“宋、吴本‘正’作‘政’。”按：执正犹云持正，正、政古虽通用，然此不必假“政”字为之，宋、吴本盖传写之误。陈丞相世家云：“孝惠帝六年，以安国侯王陵为右丞相。王陵者，故沛人，始为县豪，高祖微时兄事陵。陵少文任气，好直言。及高祖起沛，入至咸阳，陵亦自聚党数千人居南阳，不肯从沛公。及汉王之还攻项籍，陵乃以兵属汉，卒从汉王定天下，封为安国侯。安国侯既为右丞相，二岁，惠帝崩，高后欲立诸吕为王，问王陵，王陵曰：‘不可。’吕太后怒，乃详迁陵为帝太傅，实不用陵。陵怒，谢疾免，杜门，竟不朝请，七年而卒。”史记张丞相列传云：“申屠丞相嘉者，梁人，以材官蹶张从高帝击项籍，迁为队率。从击黥布军，为都尉。孝惠时，为淮阳守。孝文帝元年，张苍已为丞相，嘉迁为御史大夫。张苍免相，乃以御史大夫嘉为丞相，封为故安侯。嘉为之廉直，门不受私谒。是时太中大夫邓通方隆爱幸，赏赐累巨万。文帝尝燕饮通家，其宠如是。是时丞相入朝，而通居上傍，有怠慢之礼。丞相奏事毕，因言曰：‘陛下爱幸臣则富贵之，至于朝廷之礼，不可以不肃。’上曰：‘君勿言，吾私之。’罢朝，嘉为檄召邓通诣丞相府，不来，且斩通（三）。通恐，入言文帝。文帝曰：‘汝第往，吾今使人召若（四）。’通至丞相府（五），免冠徒跣顿首谢。嘉责曰：‘夫朝廷者，高皇帝之朝廷也。通小臣，戏殿上，大不敬，当斩。吏今行斩之。’通顿首，首尽出血，不解。文帝度丞相已困通，使使者持节召通，而谢丞相曰：‘此吾弄臣，君释之。’邓通既至，为文帝泣曰：‘丞相几杀臣。’孝景帝即位，二年，晁错为内史，贵幸用事（六），诸法令多所请变更，议以谪罚侵削诸侯，而丞相嘉自绌所言不用（七），疾错。错为内史，门东出，不便，更穿一门南出。南出者，太上皇庙堧垣，嘉闻之，欲因此以法错擅穿宗庙垣为门，奏请诛错。错恐，夜入宫上谒，自归景帝。至朝，丞相奏请诛内史错。景帝曰：‘错所穿非真庙垣，乃外堧垣，故他官居其中，（按：官谓官署，若今言衙门。）且又我使为之，错无罪。’罢朝，嘉谓长史曰：‘吾悔不先疑斩错，乃先请之，为错所卖。’至舍，因欧血而死，谥为节侯。”“折节周昌、汲黯”者，音义：“折节，之设切。”俞云：“‘折’‘抗’字之误，言其能抗节而不挠也。隶书‘亢’字或作‘●二’，华山碑‘礼与岱●’是也。凡从‘亢’之字亦或作‘●’，刘宽碑‘●浮云之志’，‘●’即‘伉’字，殽坑神祠碑‘于是殽●以为之夤’，‘●’即‘坑’字，并其证也。此文‘抗’字从隶体作‘●’，形与‘折’似，因误为‘折’。”按：俞说至核，折节无义，必“抗节”之误。张丞相列传云：“周昌者，沛人也，秦时为泗水卒史。及高祖起沛，击破泗水守、监，于是周昌自卒史从沛公。沛公立为汉王，以周昌为中尉。汉王四年，拜为御史大夫。以六年中，与萧、曹等俱封，封周昌为汾阴侯。昌为人强力，敢直言，自萧、曹等皆卑下之。昌尝燕时入奏事，高帝方拥戚姬，昌还走。高帝逐得，骑周昌项，问曰：‘我何如主也？’昌仰曰：‘陛下即桀、纣之主也。’是上笑之，然尤惮周昌。及帝欲废太子，而立戚姬子如意为太子，周昌争之强。上问其说，昌为人吃，又盛怒，曰：‘臣口不能言，然臣期期知其不可。陛下虽欲废太子，臣期期不奉诏。’上欣然而笑。既罢，吕后侧耳于东厢听，见昌，为跪谢曰：‘微君，太子几废。’是后戚姬子如意为赵王，年十岁，高祖忧即万岁之后不全也。赵尧年少，为符玺御史，侍高祖，曰：‘陛下独宜为赵王置贵强相，及吕后、太子、群臣素所敬惮，乃可。’高祖曰：‘群臣谁可者？’尧曰：‘御史大夫周昌，其人有坚忍质直，且自吕后、太子及大臣皆素敬惮之，独昌可。’于是徙御史大夫周昌为赵相。高祖崩，吕太后使使召赵王，其相周昌令王称疾不行。使者三反，周昌固为不遣赵王。乃使使召周昌，昌既征，高后使使召赵王，赵王果来，月余，饮药而死。周昌因谢病不朝见，三岁而死。”汲郑列传云：“汲黯，字长孺，濮阳人也。孝景时，为太子洗马，以庄见惮。孝景帝崩，太子即位，黯为谒者，迁为荥阳令，病归田里。召拜为中大夫，以数切谏，不得久留内，迁为东海太守。岁余，东海大治。召以为主爵都尉，列于九卿。黯为人性倨少礼，面折不能容人之过，合己者善待之，不合己者不能忍见，士亦以此不附焉。然好学游侠，任气节，内行修絜；好直谏，数犯主之颜色。天子方招文学儒者，黯曰：‘陛下内多欲而外施仁义，柰何欲效唐、虞之治乎？’上默然怒，变色而罢朝，谓左右曰：‘甚矣！汲黯之戆也。’黯多病，上常赐告者数。最后，庄助为请告，上曰：‘汲黯何如人哉？’助曰：‘使黯任职居官，无以踰人。然至其辅少主，守城深坚，招之不来，麾之不去，虽自谓贲、育，亦不能夺之矣。’上曰：‘然。古有社稷之臣，至如黯，近之矣。’张汤方以更定律令为廷尉，黯数质责汤于上前。上方向儒术，尊公孙弘，而黯常毁儒，面触弘等徒怀诈饰智，以阿人主取容。弘、汤深心疾黯。弘为丞相，请徙黯为右内史，数岁，官事不废。淮南王谋反，惮黯，曰：‘好直谏，守节死义，难惑以非。’后黯坐小法，会赦免官，于是黯隐于田园。居数年，召拜黯为淮阳太守，七岁而卒。”“守儒，辕固、申公”者，“辕固”世德堂本作“袁固”。儒林列传云：“清河王太傅辕固生者，齐人也。以治诗，孝景时为博士。窦太后好老子书，召辕固生问老子书，固曰：‘此是家人言耳。’太后怒曰：‘安得司空城旦书乎？’乃使固入圈刺豕。景帝知太后怒，而固直言无罪，乃假固利兵下圈刺豕，正中其心，一刺，豕应手而倒。太后默然，无以复罪，罢之。居顷之，景帝以固为廉直，拜为清河王太傅。久之，病免。今上初即位，复以贤良征固，时固已九十余矣。固之征也，薛人公孙弘亦征，侧目而视固，固曰：‘公孙子，务正学以言，无曲学以阿世。’自是之后，齐言诗皆本辕固生也。”又：“申公者，鲁人也。高祖过鲁，申公以弟子从师入见高祖于鲁南宫。吕太后时，申公游学长安，与刘郢同师。已而郢为楚王，令申公傅其太子戊。戊不好学，疾申公。及王郢卒，戊立为楚王，胥靡申公。申公耻之，归鲁，弟子自远方至，受业者百余人。兰陵王臧，今上初即位为郎中令，及代赵绾为御史大夫，请天子，欲立明堂以朝诸侯（八），不能就其事，乃言师申公。于是天子使使束帛加璧（九），安车驷马，迎申公。至，问治乱之事。申公时已八十余，老，对曰：‘为治者不在多言，顾力行何如耳！’天子默然。然已招致，则以为太中大夫，议明堂事。太皇窦太后好老子言，不说儒术，得赵绾、王臧之过，以让上，上因下赵绾、王臧吏，后皆自杀。申公亦疾免以归，数年，卒。”“菑异董相、夏侯胜、京房”者，音义：“菑与灾同。”按：世德堂本作“灾异”，刘孝标辩命论李注引亦作“灾异”。董仲舒见修身疏。汉书眭两夏侯京翼李传：“夏侯始昌族子胜，字长公，东平人，少孤好学，从始昌受尚书及洪范五行传，说灾异。后事卿，又从欧阳氏问，为学精孰，所问非一师也。征为博士、光禄大夫，用尚书授太后，（按：上官太后。）迁长信少府，赐爵关内侯。宣帝初即位，欲褒先帝，诏丞相、御史，孝武皇帝庙乐未称，其与列侯、二千石、博士议。群臣大议廷中，皆曰宜如诏书。长信少府胜独曰：‘诏书不可用也。人臣之谊，宜直言正论，非苟阿意顺指。’于是丞相义、（蔡义。）御史大夫广明（田广明。）劾奏胜非议诏书，毁先帝，不道。下狱。至四年夏，关东四十九郡同日地动，下诏大赦，胜出，为谏大夫、给事中，复为长信少府，迁太子太傅，受诏撰尚书、论语说，赐黄金百斤。年九十，卒。”又：“京房，字君明，东郡顿丘人也，治易，事梁人焦延寿，其说长于灾变，分六十卦，更直日用事，以风、雨、寒、温为候，各有占验。房用之尤精。好钟律，知音声。初元四年，以孝廉为郎。永光、建昭间，西羌反，日蚀，又久青亡光，阴雾不精。房数上疏言其将然。所言屡中，天子说之。房奏考功课吏法，上令公卿朝臣与房会议温室，皆以房言烦碎，不可许。是时中书令石显颛权，显友人五鹿充宗为尚书令，二人用事。房尝宴见，因免冠顿首曰：‘春秋纪二百四十二年灾异，以视万世之君。今陛下即位已来，春秋所记灾异尽备，今所任用者谁与？明主宜自知之。’房指谓石显，上曰：‘已谕。’石显、五鹿充宗皆疾房，欲远之，建言宜试以房为郡守，元帝于是以房为魏郡太守。房去月余，显告房与张博通谋，非谤政治，归恶天子，诖误诸侯王。房、博皆弃市。房本姓李，推律自定为京氏，死时年四十一。”注“避秦之乱，隐居商山”。按：今陕西商州山中。梁氏志疑云：“四人或聚隐一处，亦未可知。然史但言逃匿山中，不详何山。王贡等传序云商雒深山，后书郑康成传云南山，四八目云上洛商山，水经丹山注云隐上洛西南楚山。夫商、楚在关中，宁有避秦谢汉而反居近地乎？是说未可信。”按：水经注丹水篇云：“楚水源出上洛县西南楚山，昔四皓隐于楚山，即此山也。其水两源，合舍于四皓庙东。”然则四皓隐居楚山，信而有征。楚山在今商州西南，为商雒诸山之一，商雒诸山皆终南之支脉，故亦谓之商山，亦谓之南山，非有异也。圈公尝为博士，则始固仕秦，避乱入山，以待天下之定，何必不在近地？梁氏疑其所不当疑，其说殊不足取。注“免陵，乃得封”。世德堂本“封”下有“之”字。注“文帝爱幸邓通，至使慢礼，嘉收通”。按：“爱幸”，各本皆作“佞幸”，义不可通。此谓文帝爱幸通，而使通有怠慢之礼于朝。语本史记。妄人以通在佞幸列传，遂改为“佞幸”，则与“至使慢礼”句不相衔接矣。又“嘉收通”世德堂本作“嘉折之”。注“晁错犯宪”。按：世德堂本“晁错”上有“又”字。注“折节谓直谏”。按：此李本“折节”作“抗节”之证。字惟作“抗”，故以直谏释之。钱本“谓”作“为”，则以正文及注“抗”皆误“折”，折节之与直谏义有不同，故不云“谓”而云“为”耳。世德堂本无此注。注“高祖”至“不忠”。按：治平本无此注，今据世德堂本补。注“卒为所亨”。世德堂本作“卒为楚王所烹”。按：儒林传作“胥靡申公”，彼集解引徐广云：“腐刑。”传称申公自楚归鲁，年八十余见征，安有为楚王戊所亨之事？此注“亨”字必“刑”字之误。注“善推阴阳，知菑异”。按：治平本、世德堂本皆作“灾异”；钱本作“菑异”，与正文一律，今据改。汉书眭两夏侯等传赞云：“汉兴，推阴阳，言灾异者，孝武时有董仲舒、夏侯始昌，昭、宣则眭孟、夏侯胜，元、成则京房、翼奉、刘向、谷永，哀、平则李寻、田终术。”又按：辩命论李注引此文李轨注云：“董相，江都相董仲舒也。”当在此注之首。今各本皆无此语。（一）“辈来”原本讹作“相国”，据史记本传改。（二）“国相”原本讹作“辈来”，据史记本传改。（三）“来且”原本讹作“若通”，据史记本传改。（四）“若”字原本讹作“来”，据史记本传改。（五）“通”字原本讹作“且”，据史记本传改。（六）“贵幸”原本讹作“丞相”，据史记本传改。（七）“丞相”原本讹作“贵幸”，据史记本传改。（八）“堂以”原本讹作“束帛”，据史记儒林列传改。（九）“束帛”原本讹作“堂以”，据史记儒林列传改。

或问“萧、曹”。曰：“萧也规，曹也随。”〔注〕萧何规创于前如一，曹参奉随于后不失。“滕、灌、樊、郦”。曰：“侠介。”〔注〕滕公、灌婴、樊哙、郦商，此四人前后辅介高帝。“叔孙通”。曰：“椠人也。”〔注〕叔孙通，秦博士，避二世之乱，遇高祖起兵，从之。天下既定，还复从儒，见事敏疾。“爰盎”。曰：“忠不足而谈有余。”〔注〕说景帝斩晁错以谢七国，实挟私怨而不为国。“晁错”。曰：“愚。”〔注〕画策削诸侯王，七国既反，令盎得行其说，智而不能自明，朝服斩于东市。“酷吏”。曰：“虎哉！虎哉！角而翼者也。”〔注〕郅都、宁成、张汤、杜周之徒。“货殖”。曰：“蚊。”曰：“血国三千，使捋疏，饮水，褐博，没齿无愁也。”或问“循吏”。曰：“吏也。”〔注〕郑子产、公仪休、孙叔敖之徒。“游侠”。曰：“窃国灵也。”〔注〕灵，命也。朱家、田仲、郭解、剧孟、原涉之徒。“佞幸”。曰：“不料而已。”〔注〕籍孺、邓通、周仁、韩王孙、李延年之徒。〔疏〕“问‘萧、曹’。曰：‘萧也规，曹也随’”者，萧相国世家云：“萧相国何者，沛丰人也，为沛主吏掾。高祖起，为沛公，何常为丞，督事。沛公至咸阳，诸将皆争走金帛财物之府分之，何独先入收秦丞相、御史律令图书藏之。沛公为汉王，以何为丞相。汉王所以具知天下阨塞，户口多少，强弱之处，民所疾苦者，以何具得秦图书也。何进言韩信，汉王以信为大将军。汉王引兵东定三秦，何以丞相留收巴、蜀，填抚谕告，使给军食。汉二年，汉王与诸侯击楚，何守关中，侍太子治栎阳，为法令约束，立宗庙、社稷、宫室、县邑，计户口转漕给军。汉王数失军遁去，何常兴关中卒辄补缺，上以此专属任何关中事。汉五年，定天下，论功行封，高祖以萧何功最盛，封为酇侯，赐带剑履上殿，入朝不趋。汉十一年，拜丞相何为相国。何素不与曹参相能，及何病，孝惠自临视相国病，因问曰：‘君即百岁后，谁可代君者？’对曰：‘知臣莫如主。’孝惠曰：‘曹参何如？’何顿首曰：‘帝得之矣，臣死不恨矣。’孝惠二年，相国何卒，谥为文终侯。”又曹相国世家云：“平阳侯曹参者，沛人也，秦时为沛狱掾。高祖为沛公而起也，参以中涓从。沛公为汉王，封参为建成侯。高祖三年，拜为假左丞相。汉王为皇帝，以长子肥为齐王，而以参为齐相国。以高祖六年赐爵列侯，与诸侯剖符，世世勿绝，食邑平阳，号曰平阳侯。参功凡下二国、县一百二十二，得王二人、相三人、将军六人、大莫敖、郡守、司马、候、御史各一人。孝惠帝元年，除诸侯相国法，更以参为齐丞相。相齐九年，齐国安集，大称贤相。惠帝二年，萧何卒，参闻之，告舍人趣治行，吾将入相。居无何，使者果召参。参始微时，与萧何善，及为将相，有郄。至何且死，所推贤唯参。参代何为汉相国，举事无所变更，一遵萧何约束。择郡国吏木诎于文辞，重厚长者，即召除为丞相史。吏之言文刻深，欲务声名者，辄斥去之。日夜饮醇酒。惠帝◆相国不治事，以为岂少朕与？至朝时，惠帝让参，参免冠谢曰：‘陛下自察圣武孰与高帝？’上曰：‘朕乃安敢望先帝乎？’曰：‘陛下观臣能孰与萧何贤？’上曰：‘君似不及也。’参曰：‘陛下言之是也。且高帝与萧何定天下，法令既明，今陛下垂拱，参等守职，遵而勿失，不亦可乎？’参为汉相国，出入三年，卒，谥懿侯。”解嘲云：“萧规曹随。”颜注云：‘言萧何始作规模，曹参因而从之。’按：规谓定法令，随谓无所变更。规、随亦韵语。“‘滕、灌、樊、郦’。曰：‘侠介’”者，音义：“樊、郦，音历。”樊郦滕灌列传云：“汝阴侯夏侯婴，沛人也。高祖之初与徒属欲攻沛也，婴时以县令史为高祖使。上降沛，高祖为沛公，以为太仆。从击秦军，赐爵封，转为滕公。项羽立沛公为汉王，汉王赐婴爵列侯，号昭平侯。从击项籍至彭城，汉王败不利，驰去，见孝惠、鲁元载之。汉王急，马罢，虏在后，常蹶两儿，欲弃之，婴常收，竟载之，卒得脱。汉王既至荥阳，赐婴食祈阳。至鲁，益食兹氏。汉王立为帝，婴更食汝阴，剖符世世勿绝。婴自上初起沛，常为太仆，竟高祖崩，以太仆事孝惠。孝惠帝及高后德婴之脱孝惠、鲁元于下邑之间也，乃赐婴县北第第一，曰：‘近我，以尊异之。’卒，谥为文侯。”集解云：“汉书曰：‘婴为滕令，奉车，故号滕公。”正义云：“滕即公丘故城，是在徐州滕县西南十五里。”又：“颍阴侯灌婴者，睢阳贩缯者也。高祖之为沛公，婴初以中涓从。沛公立为汉王，拜婴为郎中。十月，拜为中谒者，赐爵列侯，号昌文侯，食杜平乡。拜为中大夫，迁为御史大夫。汉王立为皇帝，剖符世世勿绝，食颍阴，号曰颍阴侯。凡从得二千石二人，别破军十六，（按：“别”与“从”对文，从谓从高帝，别谓自率一部。）降城四十六，定国一、郡二、县五十二，得将军二人、柱国、相国各一人、二千石十人。高帝崩，婴以列侯事孝惠帝及吕太后，孝文皇帝三岁，婴为丞相。后岁余，卒，谥曰懿侯。”又：“舞阳侯樊哙者，沛人也，以屠狗为事，与高祖俱隐。初从高祖起丰，攻下沛。高祖为沛公，以哙为舍人，以却敌先登，赐爵封，号贤成君。项羽在戏下，欲攻沛公，沛公从百余骑因项伯面见项羽谢。羽既飨军士，中酒，亚父谋欲杀沛公。樊哙在营外，闻事急，乃持铁盾入，到营，营卫止哙，哙直撞入，立帐下。项羽目之，问为谁。张良曰：‘沛公参乘樊哙。’项羽曰：‘壮士。’赐之卮酒、彘肩。哙曰：‘沛公先入定咸阳，暴师霸上，以待大王。大王今日至，听小人之言，与沛公有隙。臣恐天下解心，疑大王也。’项羽默然。沛公归，使张良谢项羽，项羽亦因遂已。是日微樊哙，沛公事几殆。项羽立沛公为汉王。汉王赐哙爵为列侯，号临武侯。迁为郎中，攻城先登，迁郎中骑将，却敌，迁为将军，赐食邑杜之樊乡，益食邑平阴。汉王为帝，更赐爵列侯，与诸侯剖符，世世勿绝，食舞阳，号为舞阳侯。迁为左丞相。从斩首百七十六级，虏二百八十八人，别破军七，下城五，定郡六、县五十二，得丞相一人、将军十二人、二千石以下至三百石十一人。孝惠六年，卒，谥为武侯。”又：“曲周侯郦商者，高阳人。陈胜起时，商聚少年东西略人，得数千。沛公略地至陈留，商以将卒四千人属沛公于歧。项羽立沛公为汉王。汉王赐商爵信成君，以将军为陇西都尉，赐食邑武成。汉王为帝，迁为右丞相，赐爵列侯，与诸侯剖符，世世勿绝，食邑涿，号曰涿侯，更食曲周。凡别破军三，降定郡六、县七十三，得丞相、守、相、大将各一人、小将二人、二千石已下至六百石十九人。商卒，谥为景侯。”俞云：“侠与夹通。尚书多方篇：‘尔曷不夹介乂我周王。’此即杨子所本。”按：俞说是也。子云于书欧阳，此作“侠介”，疑亦欧阳之异文。规、随叠韵，夹、介双声。吴王吏部仁俊云：“规随、夹介，一纵一横。规随者，言乎其相先后也；夹介者，言乎其相左右也。”“‘叔孙通’。曰：‘椠人也’”者，叔孙通见五百疏。音义：“椠人，七艳切。”按：椠读为“憸”，义详后。“‘爰盎’。曰：‘忠不足而谈有余’”者，“爰”世德堂本作“袁”。按：史记作袁盎，汉书作爰盎，袁、辕、爰同为一氏。陈胡公之裔名诸，字伯爰。其孙涛涂以王父字为氏，左传僖公篇作辕涛涂，公羊、谷梁作袁涛涂。音义：“盎，乌浪切。”袁盎晁错列传云：“袁盎者，楚人也，字丝。孝文帝即位，盎为中郎。绛侯为丞相，上礼之恭，袁盎进曰：‘臣主失礼，窃为陛下不取也。’后朝，上益庄，丞相益畏。及绛侯免相之国，国人上书告以为反，征系清室。宗室诸公莫敢为言，唯袁盎明绛侯无罪，绛侯得释，盎颇有力。淮南厉王骄甚，袁盎曰：‘诸侯大骄，必生患。’及棘蒲侯柴武太子谋反事觉，治连淮南王，上迁之蜀，轞车传送。袁盎时为中郎将，乃谏曰：‘淮南王为人刚，如有遇雾露行道死，陛下有杀弟之名，柰何？’上弗听。淮南王至雍病死，上哭甚哀。盎曰：‘陛下有高世之行三，此不足以毁名。陛下居代时，太后尝病，三年陛下不交睫，不解衣，汤药非口所尝弗进，过曾参孝远矣。诸吕用事，大臣专制，陛下从代驰不测之渊，虽贲、育之勇不及陛不。陛下至代邸，西向让天子位者再，南面让者三，许由一让，而陛下五以天下让，过许由四矣。’于是上乃解。宦者赵同以数幸，常害袁盎。孝文帝出，赵同参乘，袁盎伏车前曰：‘臣闻天子所与共六尺舆者，皆天下豪英。陛下独柰何与刀锯余人载？’上笑，下赵同。文帝从霸陵上，欲西驰下峻坂，袁盎曰：‘圣主不乘危而徼幸，陛下纵自轻，柰高庙、太后何？’上乃止。上幸上林，皇后、慎夫人从。袁盎引却慎夫人坐，因前说曰：‘臣闻尊卑有序，则上下和。今陛下既已立后，慎夫人乃妾，妾主岂可与同坐哉？陛下所以为慎夫人，适所以祸之，独不见人彘乎？’于是上语慎夫人，慎夫人赐盎金五十斤。然袁盎亦以数谏不得久居中，调为陇西都尉，迁为齐相，徙为吴相，吴王厚遇盎。盎告归，道逢丞相申屠嘉，下车拜谒，丞相从车上谢袁盎，袁盎乃之丞相舍上谒，即说曰：‘君为丞相，自度孰与陈平、绛侯？且陛下从代来，每朝，郎官上书疏，未尝不止辇受其言。言不可用，置之；言可受，采之，未尝不称善，何也？则欲以致天下贤士大夫。上日闻所不闻，明所不知，日益圣智。君今自闭钳天下之口，而日益愚。夫以圣主责愚相，君受祸不久矣。’丞相乃再拜，引入与坐，为上客。盎素不好晁错，两人未尝同堂语。及孝景帝即位，晁错为御史大夫，使吏案袁盎受吴王财物，抵罪。诏赦以为庶人。吴、楚反闻，晁错欲请治盎。人有告袁盎者，袁盎入见，请辟人赐间，具言吴所以反状以错故，独急斩错以谢吴，吴兵乃可罢。及晁错已诛，袁盎以太常使吴，吴王欲使将，不肯，欲杀之，袁盎驰去，遂归报。吴、楚已破，上更以平陆侯礼为楚王，袁盎为楚相。尝上书有所言，不用，病免居家，景帝时时使人问筹策。梁王欲求为嗣，袁盎进说，其后语塞。梁王以此怨盎，使人刺杀盎安陵郭门外。”“‘晁错’。曰：‘愚’”者，“晁”史记、汉书列传皆作“晁”，史记孝景本纪及汉书景帝纪皆作“晁”，史记酷吏传作“晁”，太史公自序作“朝”。广韵：“晁，亦姓。”引风俗通云：“卫大夫史晁之后，汉有晁错。”直遥切，又陟遥切，晁上同，晁古文。按：说文：“晁，匽晁也，读若朝。从黾，从旦。”“晁”即“●”之俗。“晁”亦说文所无，盖“朝”之别体，今晁氏字皆作“晁”。袁盎晁错列传云：“晁错者，颍川人也，以文学为太常掌故。孝文帝时，太常遣错受尚书伏生所（一）。还，因以书称说。诏以为太子舍人、门大夫、家令，以其辩，得幸太子，太子家号曰‘智囊’。迁为中大夫。景帝即位，以错为内史。错常数请间言事，辄听，宠幸倾九卿，法令多所更定。迁为御史大夫，请诸侯之罪过，削其地，收其枝郡。错所更令三十章，诸侯皆諠哗，疾晁错。错父闻之，从颍川来，谓错曰：‘上初即位，公为政用事，侵削诸侯，何也？’晁错曰：‘不如此，天子不尊，宗庙不安。’错父曰：‘刘氏安矣，而晁氏危矣。’遂饮药死，曰：‘吾不忍见祸及吾身。’吴、楚七国果反，以诛错为名。及窦婴、袁盎进说，上令晁错衣朝衣（二），斩东市。晁错已死，谒者仆射邓公为校尉，击吴、楚军为将。还，上书言军事曰：‘吴王为反数十年矣，发怒削地，以诛错为名，其意非在错也。夫晁错患诸侯强大不可制（三），故请削地以尊京师，万世之利也。计画始行，卒受大戮，内杜忠臣之口，外为诸侯报仇，臣窃为陛下不取也。’于是景帝默然，良久，曰：‘公言善，吾亦恨之。’”音义：“晁错曰愚，天复本作‘由忠’。”司马云：“天复本‘愚’作‘由忠’，今从诸家。错知诸侯太强，必为乱，故削之。而七国寻反，身死东市。不若主父偃从诸侯所欲，分国邑侯子弟，而诸侯自弱也。故以错为愚。”陶氏鸿庆读法言札记云：“上文论爰盎，曰：‘忠不足而谈有余。’是以盎之挟私害错为不忠也。又以错之尽忠为愚，岂君子善善从长之义乎？天复本作‘由忠’，当从之。‘由’与‘犹’同。礼记檀弓注：‘犹，尚也。’说文：‘尚，庶几也。’言庶几其忠也。许其忠而愚自见，义较今本为长。”按：温公说是也。盎之请诛错，诚为挟私，然其事由于错之挟私而欲请治盎，二人心术相似，盎特先发以制人耳。太史公曰：“晁错为家令时，数言事不用。后擅权，多所变更。诸侯发难，不急匡救，欲报私雠，反以亡躯。”然则盎固忠不足矣，错亦岂得谓庶几其忠哉？李注“智而不能自明”，正释愚字之义，是旧本不作“由忠”，可知也。“‘酷吏’。曰：‘虎哉！虎哉！角而翼者也’”者，自酷吏至佞幸，皆史记列传名。先酷吏而后循吏者（四），酷吏列传云：“孝景时，晁错以刻深，颇用术辅其资，而七国之乱发怒于错，错卒以被戮。其后有郅都、宁成之属。”是史以错为开酷吏之先，故此文因论错而遂及酷吏也。司马云：“不仁之人而得势位，如虎之得角翼。”俞氏樾群经平议云：“角字之义，自来皆属兽言。说文角部：‘角，兽角也。’其实角字本义当为鸟喙，汉书董仲舒传：‘予之齿者去其角，傅之翼者两其足。’此二句以鸟、兽对言。予之齿者去其角，谓兽有齿以啮，即不得有角以啄；傅之翼者两其足，谓鸟有两翼以飞，即不得有四足以走也。若以角为兽角，则牛、羊、麋、鹿之类有齿复有角者多矣，安得云‘予之齿者去其角’乎？文选射雉赋：‘裂膆破觜。’注曰：‘觜，喙也。’觜为鸟喙，而其字从角，可知角字之义矣。”按：俞说至核。大戴礼易本命：“四足者无羽翼，戴角者无上齿。”此亦因不得角字之义，而曲为之说。虎而角翼，谓以勐兽而兼鸷鸟之利，其搏噬不可当也。世德堂本作“角而翼也”，无“者”字。“‘货殖’。曰：‘蚊’”者，论语：“赐不受命而货殖焉。”货殖列传之名本此。论语集解云：“赐不受教命，唯财货是殖。”刘疏云：“广雅释诂：‘殖，积也。’周语：‘财蕃殖。’韦昭解：‘殖，长也。’子贡货殖，谓居货财以生殖也。”是解货殖为货财蕃殖之义。皇疏云：“财物曰货，种艺曰殖。”则以货、殖为平列字。按：中庸云：“货财殖焉。”然则货以殖言，古人常语，不得以为二事也。宋云：“蚊之为虫，喙人而求生，可鄙恶者也。货殖之徒，兼幷聚敛，非义是存，亦所谓喙人而求生矣。”“曰：‘血国三千，使捋疏，饮水，褐博，没齿无愁也’”者，音义：“捋疏，上音郎活切，俗本作‘将’，误。没齿无愁也，俗本误作‘没齿然也’。”按：宋、吴本“捋疏”作“将疏”，“无愁”作“然”，司马从之，世德堂本承之，今悉依治平本。此引伸前义之辞，故更着“曰”字。吴云：“杨恐未谕，故再释之。”俞云：“上文已有‘曰’字，而此复有‘曰’字者，乃更端之语。”是也。宋云：“或以是言难之，下无答文者，盖鄙其不谕教而强见难，故不对之。”司马云：“‘蚊’下‘曰’，衍字。”皆未得其说。宋云：“三千国者，昔禹会涂山，执玉帛者万国，于商、周之世，已渐幷之矣，故至汉但可三千而已。”吴云：“周一千八百国，而汉郡国一百三、县邑千三百一十四，云三千者，盖货殖之人倍取于国，且言其多欤？”司马云：“三千，言其众也。”俞云：“汉书王莽传：‘始建国四年，授诸侯茅土，诸侯之员千有八百，附城之数亦如之。’是合诸侯与附城凡三千六百国。血国三千，依莽制言之，举成数耳。杨子此文，盖亦有讥焉。是时以图簿未定，未授国邑，且令受奉都内，月钱数千，诸侯皆困乏，至有庸作者。杨子因或问货殖，而应之曰蚊，又复为此言，若谓彼货殖者，亦犹蚊之为虫，食人之血以生耳。今天下建国三千，彼得国者亦将血之以自肥也。乃使之捋疏，饮水，褐博，没齿无愁邪？句末‘也’字当读为‘邪’，杨子书多有此文法，学行篇‘众人所能踰也’、‘其乐可量也’，并以‘也’为‘邪’，说已见前矣。”按：宋、吴解此，固为曲说。俞据莽制为释，亦纡回难通。温公谓三千言其众，是也。吾子云：“绿衣三百，色如之何矣？纻絮三千，寒如之何矣？”此三千义与彼同，皆侈言之以见其多。汪氏中释三九，发明此义，最为通论。三千国，犹诗、书所谓万邦、万国之比，必求其数以实之，则惑矣。说文：“捋，取易也。”按：与采同诂。诗桑柔云：“捋采其刘。”周礼太宰：“八曰臣妾，聚敛疏材。”郑注云：“疏材，百草根实可食者。”“疏”即“疏”之别体。孟子：“不受于褐宽博。”焦疏云：“诗七月篇：‘无衣无褐，何以卒岁？’笺云：‘人之贵者无衣，贱者无褐。’是褐为贱者所服。‘褐宽博’，盖当时有此称也。”论语云：“问管仲。曰：‘人也，夺伯氏骈邑三百，饭蔬食，没齿无怨言。’”孔云：“伯氏食邑三百家，管仲夺之，使至蔬食，而没齿无怨言，以当其理故也。”按：此言贫而无怨，恒情所难；聚敛为富，天下必有受其困者。今货殖之徒，皆务朘天下之脂膏以自肥，则天下之受其困者能恶衣恶食，终无所怨乎？此圣人不患贫而患不安之意，明货殖之术，徒足以致天下之不安而已。“或问‘循吏’。曰：‘吏也’”者，说文：“循，顺行也。”循吏列传云：“奉职循理，亦可以为治。”按：吏者，治人者也，奉职循理，则无忝于治人者之名，故曰吏也。新书大政云：“吏之为言，理也。”“‘游侠’。曰：‘窃国灵也’”者，游侠列传集解引荀悦云：“立气齐，作威福，结私交，以立强于世者，谓之游侠。”（按：前汉纪武帝纪文。“气齐”彼文作“气势”，此文宋注引亦作“气势”。）前篇云：“人无为秦也，丧其灵久矣。”孙氏诒让云：“灵谓威福之柄。”此文“国灵”，亦谓国家威福之柄也。汉书游侠传云：“古之正法：五伯，三王之罪人也；而六国，五伯之罪人也。夫四豪者，又六国之罪人也，况于郭解之伦，以匹夫之细，窃杀生之权，其罪已不容于诛矣。”窃国灵即窃杀生之权之谓。“‘佞幸’。曰：‘不料而已’”者，佞幸列传云：“此两人，（按：谓籍孺、闳孺。）非有材能，徒以婉佞贵幸。”然则佞幸者，谓以佞见幸也。国策秦策高注云：“料，数也。”不料，谓不数之，犹云何足算也。司马云：“不自料其才德不称其宠禄而贪窃之，以取祸败。”似失其义。注“萧何”至“不失”。按：曹相国世家云：“参为汉相国，百姓歌之曰：‘萧何为法，斠若画一。曹参代之，守而勿失，载其清净，民以宁一。”注“滕公”至“高帝”。按：治平本作“此四人前后辅夹高帝”，乃校者删改，今依世德堂本补。注“叔孙”至“敏疾”。按：治平本此注惟存“见事敏疾”四字，今依世德堂本补。俞云：“李注谓见事敏疾，未详其义。据五百篇杨子以鲁两生为大臣，则其不满于叔孙通也，甚矣！不当如李氏说也。秘曰：‘叔孙通采古礼与秦仪，杂着汉仪，简牍之人也。椠犹牍也。’此说亦殊未安。‘椠’疑当为‘◆’，太玄上：‘初一，挫厥◆◆。’温公解为挫其锐进躁急之志。叔孙通不知礼乐百年而后兴，而急欲为之，岂非所谓◆◆者乎？故杨子以为◆人。‘◆’字依说文本作‘錾’，兹作‘椠’者，或亦如‘◆’之与‘盘’，古本一字耳。”平议所引李注，似仅据治平本删节之语，而失检世德堂本此注全文，故云未详其议。今观全注，则见事敏疾云者，承上文而言，谓通见高祖方事力征，则姑舍所学，专言斩将搴旗之士；及天下已定，乃更汲汲请起朝仪。迎合巧捷，故以“椠”为敏疾之义。胡部郎云：“椠当读为婕。说文：‘婕，佽也’；‘佽，便利也’。方言：‘虔儇，慧也。宋、楚之间谓之婕。’郭注：‘婕，言便利也。’广雅释诂：‘●，疾也。’●即婕字，今以捷为之。叔孙通为人机警，故杨子以为婕人，而李注即以见事敏疾释之。‘敏疾’疑本作‘敏捷’，盖读‘椠’为‘捷’，犹寡见篇：‘援我手之鹑兮。’注云：‘言其纯美。’即读‘鹑’为‘纯’也。”绥之此说，甚得李义，然读“椠”为“婕”，“婕人”连文，亦嫌无据。荣谓说文：“憸，险陂也，憸利于上，佞人也。”盘庚云：“相时憸民。”马云：“憸利，小小见事之人也。”又立政云：“国则罔有立政用憸人。”马云：“憸利，佞人也。”释文两引徐邈音并七渐反，是读与“椠”同，则椠人即憸人，用尚书语。字作“椠”者，当亦三家异文。弘范云见事敏疾，正本马义也。注“说景”至“为国”。按：治平本此注删节为“挟私斩错”四字，事既疏漏，文亦未洽，今依世德堂本补。注“画策”至“东市”。按：此注亦依世德堂本增补。治平本作“削诸侯以危身”，则于愚字之义无所发明，不知原注“智而不能自明”一语，正释愚义。荀子子道云：“颜渊入，子曰：‘回，知者若何？仁者若何？’颜渊对曰：‘知者自知，仁者自爱。’子曰：‘可谓明君子矣。’”然则智莫大于自知，晁错有智囊之号，而无自知之明，则愚而已矣，何智之有？汉书错传赞云：“晁错锐于为国远虑，而不见身害。”又叙传云：“错之琐材，智小谋大。”皆智而不能自明之义。注“郅都、宁成、张汤、杜周之徒”。按：“宁成”世德堂本误“宁戚”，郅都以下均见酷吏列传，传作“宁成”，集解引徐广云：“‘宁’一作‘宁’。”注“郑子产、公仪休、孙叔敖之徒”。按：并见循吏列传。注“灵，命也”。按：李训灵为命者，读为“令”也。前文论信陵、平原、孟尝、春申云：“上失其政，奸臣窃国命，何其益乎？”游侠之风，成于四豪，此云“窃国灵”，正犹前文之义。故知灵即是命，命谓国之号令，亦即威福之柄之谓。注“朱家、田仲、郭解、剧孟、原涉之徒”。按：并见游侠列传。“朱家”世德堂本误“朱亥”。注“籍孺、邓通、周仁、韩王孙、李延年之徒”。按：并见佞幸列传。“周仁”，世德堂作“周仁文”，传云：“景帝时，中无宠臣，然独郎中令周文仁。”索隐云：“案：仁字文。”又传云：“今天子中宠臣，士人则韩王孙嫣。”又云：“嫣者，弓高侯孽孙也。”集解引徐广云：“韩王信之子颓当也。”则嫣为韩王信之孙，故称曰王孙，非其字也。（一）“所”下原本有偏书小字“句”，盖作者以示句读，今删。（二）“晁”字原本讹作“错”，据史记本传改。（三）“晁错”二字原本互倒，据史记本传改。（四）“循吏”原本讹作“循史”，据本段正文改。或问“近世社稷之臣”。曰：“若张子房之智，〔注〕用行舍藏，功成身退。陈平之无悟，〔注〕内明奇画，外无违悟。绛侯勃之果，〔注〕诛诸吕，立文帝也。霍将军之勇，〔注〕处废兴，无所惧。终之以礼乐，则可谓社稷之臣矣。”〔注〕此数公遭汉初定，仓卒之制，权应当时，苟以救世，不能与稷、契、伊、周同风，未终先王礼乐。或问：“公孙弘、董仲舒孰迩？”〔注〕欲知此二人用心谁近圣人之道。曰：“仲舒欲为而不可得者也，弘容而已矣。”〔注〕利在安身。〔疏〕“社稷之臣”者，孟子云：“有安社稷臣者，以安社稷为悦者也。”袁盎列传云：“社稷臣，主在与在，主亡与亡。”按：孟子云：“民为贵，社稷次之，君为轻。”社稷臣以国家之安危为己任，不必与一君共存亡，盎说非古义。“张子房之智”者，留侯世家云：“留侯张良者，其先韩人也。秦灭韩，良年少，未宦事韩。韩破，良悉以家财求客刺秦王，为韩报仇，得力士击秦皇帝博浪沙中，误中副车。秦皇帝求贼甚急，良乃更姓名亡匿下邳，为任侠。后十年，陈涉等起兵，良亦聚少年百余人。景驹自立为楚假王，在留，良欲往从之，道遇沛公，遂属焉。沛公拜良为厩将，良数以太公兵法说沛公，沛公善之，常用其策。汉六年正月封功臣，良未尝有战斗功，高帝曰：‘运筹策帷帐中，决胜千里外，子房功也，自择齐三万户。’良曰：‘始臣起下邳，与上会留，此天以臣授陛下。陛下用臣计，幸而时中，臣愿封留足矣，不敢当三万户。’乃封张良为留侯。留侯所与上从容言天下事甚众。留侯乃称曰：‘家世相韩，及韩灭，不爱万金之资，为韩报雠强秦，天下振动。今以三寸舌为帝者师，封万户，为列侯，此布衣之极，于良足矣。愿弃人间事，欲从赤松子游耳。’乃学辟谷、道引、轻身。会高帝崩，吕后乃强食之，曰：‘人生一世，如白驹过隙，何至自苦如此？’留侯不得已强听而食。后八年，卒，谥为文成侯。”汉书张陈王周传：“张良，字子房。”“陈平之无悟”者，陈丞相世家云：“陈丞相平者，阳武户牖乡人也。少时家贫，好读书。为人长，美色。陈涉起而王陈，立魏咎为魏王。陈平从少年往事魏王咎于临济，魏王以为太仆，说魏王不听，人或谗之，陈平亡去。久之，项羽略地至河上，陈平往归之。殷王反楚，项羽以平为信武君，往击降殷王而还。居无何，汉王攻下殷王。项王怒，将诛定殷者将吏，陈平惧诛，间行杖剑亡，渡河，至修武，降汉，因魏无知求见汉王，乃拜平为都尉。绛侯、灌婴等咸谗陈平曰：‘平反复乱臣也，愿王察之。’汉王召让平，平曰：‘臣事魏王，魏王不能用臣说，故去，事项王。项王所任爱非诸项即妻之昆弟，虽有奇士，不能用，平乃去楚。闻汉王之能用人，故归大王。诚臣计画有可采者，顾大王用之；使无可用者，得请骸骨。’汉王乃谢，拜为护军中尉，尽护诸将，诸将乃不敢复言。汉六年，与平剖符，世世勿绝，为户牖侯。平辞曰：‘此非臣之功也。’上曰：‘吾用先生谋计，战胜克敌，非功而何？’平曰：‘非魏无知，臣安得进（一）？’上乃复赏魏无知。高帝南过曲逆（二），曰：‘壮哉县！’乃诏御史更以陈平为曲逆侯。凡六出奇计，辄益邑，凡六益封。奇计或颇秘，世莫能闻也。孝惠帝六年，以陈平为左丞相。孝惠帝崩，吕太后徙平为右丞相。吕太后立诸吕为王，陈平伪听之。及吕太后崩，平为太尉勃合谋（三），卒诛诸吕，立孝文皇帝，陈平本谋也。孝文帝立，以绛侯勃为右丞相，位次第一，平徙为左丞相，位次第二。居顷之，绛侯谢病，请免相，陈平专为一丞相。孝文帝二年，丞相陈平卒，谥为献侯。”“无悟”世德堂本作“无◆”，此承集注依宋、吴本改。吴云：“所举必行，无谬误。”司马云：“李本‘◆’作‘悟’，今从宋、吴本。◆与忤同。”按：悟者，“啎”之假。说文：“啎，逆也。”陈平之无啎，谓其不事面折廷争，曲从应变，终全社稷也。太史公曰：“陈丞相平，少时本好黄帝、老子之术，倾侧扰攘楚、魏之间，卒归高帝，出奇计救纷纠之难，振国家之患。及吕后时，事多故矣，然平竟自脱，定宗庙，以荣名终，称贤相，岂不善始善终哉！非知谋，孰能当此者乎？”即无啎之义。“绛侯勃之果”者，绛侯周勃世家云：“绛侯周勃者，沛人也，以织簿曲为生，常为人吹箫给丧事，材官引强。高祖之为沛公，初起，勃以中涓从。楚怀王封沛公号安武侯，为砀郡长，拜勃为虎贲令。项羽以沛公为汉王，汉王赐勃爵为威武侯，拜为将军。项籍已死，赐爵列侯，剖符世世勿绝，食绛，号绛侯。最从高帝，（索隐：“最，都凡也。谓总举其从高祖攻战克获之数也。”）得相国一人、丞相二人、将军、二千石各三人，别破军二，下城三，定郡五、县七十九，得丞相、大将各一人。勃为人木强敦厚，高帝以为可属大事。勃不好文学，每召诸生、说士，东乡坐而责之：‘趣为我语。’其椎少文如此。高祖已崩，以列侯事孝惠帝。孝惠帝六年，置太尉官，以勃为太尉。十岁，高后崩，勃与平谋，卒诛诸吕，而立孝文皇帝。文帝既立，以勃为右丞相。居月余，人或说勃曰：‘君既诛诸吕，立代王，威震天下，而君受厚赏，处尊位以宠。久之，即祸及身矣。’勃惧，亦自危，乃谢，请归相印。上许之。岁余，丞相平卒，上复以勃为丞相。十余月，免相就国。其后人有上书告勃欲反，下廷尉。廷尉下其事长安逮捕勃治之。薄昭为言薄太后，太后亦以为无反事。文帝朝（四），太后曰：‘绛侯绾皇帝玺，将兵于北军，不以此时反，今居一小县，顾欲反邪？’文帝于是使使持节赦绛侯，复爵邑，绛侯复就国。文帝十一年，卒，谥为武侯。”正义引括地志云：“汉绛县在绛州曲沃县南二里。”按：今山西平阳府曲沃县南。论语：“由也果。”苞云：“果谓果敢决断也。”“霍将军之勇”者，霍光见重黎疏。“终之以礼乐，则可谓社稷之臣矣”者，吴云：“言此数公既立功之后，以礼乐自终，则社稷臣矣。”司马云：“言虽兼数公之才业，不能修礼乐以成治平之化，亦未足谓之社稷之臣也。”按：此谓张、陈、周、霍辈皆可为近世社稷之臣，所不足者，不能进于礼乐之治耳。司封说似较温公为允。“公孙弘、董仲舒孰迩”者，平津侯主父列传云：“丞相公孙弘者，齐菑川国薛县人也，字季，年四十余乃学春秋杂说。建元元年，弘年六十，征以贤良，为博士。使匈奴，还报，不合上意，病免归。元光五年（五），有诏征文学，弘对策，第居下，天子擢弘对为第一，拜为博士。弘为人恢奇多闻，常称以为人主病不广大，人臣病不节俭。弘为布被，食不重肉。后母死，服丧三年。每朝会议，开陈其端，令人主自择，不肯面折庭争，于是天子察其行敦厚。辩论有余，习文法吏事，而又缘饰以儒术，上大说之，二岁中至左内史。元朔三年，以弘为御史大夫。汲黯曰：‘弘位在三公，奉禄甚多，然为布被，此诈也。’上问弘，弘谢曰：‘有之。夫九卿与臣善者无过黯，然今日庭诘弘，诚中弘之病。且无汲黯忠，陛下安得闻此言？’天子以为谦让，愈益厚之，卒以弘为丞相，封平津侯。淮南、衡山谋反，弘病甚，自以为无功而封，位至丞相，今诸侯有畔逆之计，此皆宰相奉职不称，乃上书愿归侯印，乞骸骨。天子因赐告牛、酒、杂帛。居数月，病有瘳，视事。元狩二年（六），弘病，竟以丞相终。”董仲舒见修身疏。上文以张、陈、周、霍不能进于礼乐之治为病，则近世名臣以经术见称者无如公孙弘、董仲舒，故问其孰迩。吴云：“谁近社稷之臣。”是也。“仲舒欲为而不可得者也”，世德堂本无“者也”二字。言仲舒有社稷臣之才与志，而无其遇。汉书董仲舒传赞云：“刘向称董仲舒有王佐之材，虽伊、吕亡以加；筦、晏之属，伯者之佐，殆不及也。”“弘容而已矣”者，列传云：“弘奏事有不可，不庭辩之。常与公卿约议，至上前，皆倍其约，以顺上旨。汲黯庭诘弘曰：‘齐人多诈而无情实，始与臣等建此议，今皆倍之，不忠。’上问弘，弘谢曰：‘夫知臣者以臣为忠，不知臣者以臣为不忠。’上然弘言，益厚遇之。”然则弘以容悦为事，直事君人而已，何足以言社稷之臣哉？孟子云：“有事君人者，事是君，则为容悦者也。”朱子集注云：“阿殉以为容，逢迎以为悦，此鄙夫之事，妾妇之道也。”注“内明奇画”。世德堂本“奇”作“其”，误。奇画即传云“凡六出奇计”是也。注“外无违悟”。俞云：“按李注云云，疑其所据本作‘无啎’。说文午部：‘啎，逆也。’故注曰：‘外无违啎。’若是‘悟’字，则违悟之文不相属矣。后人多见‘悟’，少见‘啎’，因改‘啎’为‘悟’。宋、吴本又因悟字无义，易以‘◆’字，而训为谬◆，愈失其真。温公反谓‘◆与忤同’而从之，其失甚矣。”按：啎、悟同声通用，李训为违，盖读为“啎”也。音义无文，是旧本不作“啎”可知。注“诛诸吕，立文帝也”。按：治平本无“也”字，世德堂本无此注，今依钱本。注“处废兴，无所惧”。钱本作“处兴废”，世德堂本无此注。按：重黎篇论霍光云：“处废兴之分，堂堂乎忠，难矣哉！”即注语所本。事详彼疏。注“此数公遭汉初定”。按：霍光拥昭、立宣，不得云“遭汉初定”，此注于义疏矣。注“仓卒之制”。按：世德堂本“制”作“际”。注“欲知此二人用心谁近圣人之道”。按：弘范似以此“或问”以下别为一章，不与上属，不如吴说为长。注“利在安身”。按：世德堂本“在”作“用”，此作五臣注者，据系辞改之。然“利在安身”云者，谓弘曲学阿世，知利其身而已，与系辞“利用安身，以崇德也”，文义不同。（一）“进”字原本作“追”，据史记留侯世家改。（二）“过”字原本作“遏”，据史记留侯世家改。（三）“为”字史记留侯世家作“与”。（四）“朝”下原本有“句”字，乃汪氏标注以示绝句，今删。（五）“光”字原本作“先”，形近而讹，据史记本传改。（六）“元”字原本作“光”，形近而讹，据史记本传改。

或问“近世名卿”。曰：“若张廷尉之平，〔注〕张释之惟存公平，不阿于意。隽京兆之见，〔注〕隽不疑，当昭帝时，有人自称亡卫太子，百官莫知其所。不疑后至，收而治之，乃明巫成方遂也。尹扶风之絜，〔注〕尹翁归清廉有节，不被滋垢。王子贡之介，〔注〕王子贡，名尊，成帝时人，治任公正，诛锄豪强，不避贵戚。斯近世名卿矣。”“将”。〔注〕既闻名卿，次问名将。曰：“若条侯之守，长平、冠军之征伐，博陆之持重，可谓近世名将矣。”请问“古”。〔注〕欲知古之良将。曰：“鼓之以道德，征之以仁义，舆尸、血刃，皆所不为也。”〔疏〕“张廷尉之平”者，张释之冯唐列传云：“张廷尉释之者，堵阳人也，字季，以訾为骑郎。事孝文帝，十岁不得调，欲自免归。中郎将袁盎知其贤，惜其去，乃请徙释之补谒者。于是释之言秦、汉之间事，秦所以失，而汉所以兴者，文帝称善，乃拜释之为谒者仆射。上召释之参乘，问释之秦之敝，具以质言，上拜释之为公车令。顷之，拜为中大夫，至中郎将。其后，拜释之为廷尉。上行出中渭桥，有一人从桥下走出，乘舆马惊，使骑捕，属之廷尉。廷尉奏当罚金。文帝怒曰：“此人亲惊吾马，而廷尉乃当之罚金！’释之曰：‘法者，天子所与天下公共也。今法如此，而更重之，是法不信于民也。且方其时，上使立诛之则已，今既下廷尉，廷尉，天下之平也，一倾而天下用法皆为轻重，民安所错其手足？唯陛下察之。’上曰：‘廷尉当是也。’其后，有人盗高庙坐前玉环，下廷尉，释之案律奏当弃市。上大怒曰：‘人之无道，乃盗先帝庙器，吾属廷尉者，欲致族之，而君以法奏之，非吾所以共承宗庙意也。’释之谢曰：‘法如是，足也。今盗宗庙器而族之，假令愚民取长陵一抔土，陛下何以加其法乎？’文帝与太后言之，乃许廷尉当。（按：当谓处断。前云“廷尉当是也”，义同。）张廷尉由此天下称之。后文帝崩，张廷尉事景帝，岁余，为淮南王相，久之，卒。”百官公卿表：“廷尉，秦官，掌刑辟。”颜注云：“廷，平也。治狱贵平，故以为号。”按：表书中郎将张释之为廷尉在孝文三年，与列传诸纪事多不合，梁氏志疑谓当依大事记书为廷尉于文之后三年，或得其实也。“隽京兆之见”者，音义：“隽京，徂兖切。”汉书隽不疑传云：“隽不疑，字曼倩，勃海人也。治春秋，为郡文学，名闻州郡。武帝末，暴胜之为直指使者，督课郡国（一）。胜之素闻不疑贤，至勃海，请与相见，深接以礼意，问当世所施行，遂表荐不疑，征诣公车，拜为青州刺史。昭帝即位，擢为京兆尹。始元五年，有一男子乘黄犊车，建黄旐，衣黄襜褕，着黄帽，诣北阙，自谓卫太子。公车以闻，诏使公卿、将军、中二千石杂识视。长安中吏民聚观者数万人，右将军勒兵阙下，以备非常。丞相、御史、中二千石至者立，莫敢发言。京兆尹不疑后到，叱从吏收縳。或曰：‘是非未可知，且安之。’不疑曰：‘昔蒯瞶违命出奔，辄距而不纳，春秋是之。卫太子得罪先帝，亡不即死，今来自诣，此罪人也。’遂送诏狱。天子与大将军霍光闻而嘉之（二），曰：‘公卿大臣当用经术，明于大谊。’繇是名声重于朝廷，在位者皆自以不及也。久之，以病免，终于家。廷尉验治何人，竟得奸诈，本夏阳人，姓成名方遂，居湖以卜筮为事。有故太子舍人尝从方遂卜，谓曰：‘子状貌甚似卫太子。’方遂心利其言，几得以富贵，即诈自称，诣阙。廷尉逮召乡里识知者张宗禄等，方遂坐诬罔不道，要斩东市。一姓张，名延年。”（昭帝纪作“夏阳男子张延年”。）京兆解见前。百官公卿表：“孝昭始元元年，青州刺史隽不疑为京兆尹；五年，病免。”见犹明也。谓其明于大谊，临事不惑。“尹扶风之絜”者，尹翁归传云：“尹翁归，字子兄，河东平阳人也。会田延年为河东太守，行县至平阳，悉召故吏，延年亲临见，次及翁归，召上辞问，甚奇其对，除补卒史。徙署督邮，所举应法。举廉，为缑氏尉，迁补都内令。举廉，为弘农都尉，征拜东海太守。翁归治东海，明察郡中吏民贤不肖及奸邪罪名尽知之。以高第入守右扶风，满岁为真，选用廉平疾奸吏以为右职，接待以礼，好恶与同之，扶风大治，盗贼课常为三辅最。翁归为政虽任刑，其在公卿之间清絜自守，语不及私，然温良嗛退，不以行能骄人，甚得名誉于朝廷。视事数岁，元康四年病卒，家无余财。”百官公卿表：“主爵中尉，秦官。武帝太初元年，更名右扶风，治内史右地，与左冯翊、京兆尹是为三辅。”服虔注云：“皆治在长安中。”颜注云：“长安以东为京兆，长陵以北为左冯翊，渭城以西为右扶风也。”按：表孝宣元康元年，东海太守尹翁归为右扶风；四年，卒。絜犹清也，今字作“洁”，详问明疏。“王子贡之介”者，王尊传云：“王尊，字子赣，涿郡高阳人也。治尚书、论语，略通大义。举幽州刺史从事，补辽西盐官长。初元中，举直言，迁虢令，以高第擢为安定太守，坐残贼免。起家复为护羌将军，转校尉。坐擅离部署，会赦，免归家。涿郡太守徐明荐尊不宜久在闾巷，上以尊为郿令，迁益州刺史。博士郑宽中使行风俗，举奏尊治状，迁为东平相。是时，东平王以至亲骄奢不奉法度，尊谓王曰：‘尊来为相，人皆吊尊也，以尊不容朝廷，故见使相王耳。天下皆言王勇，顾但负贵，安能勇？如尊，乃勇耳。”太后征史，奏尊为相倨慢不臣，尊竟坐免为庶人。大将军王凤奏请尊补军中司马，擢为司隶校尉。元帝崩，成帝初即位，尊劾奏丞相衡、（匡衡。）御史大夫谭（张谭。）附下罔上，怀邪迷国，无大臣辅政之义。有诏左迁尊为高陵令。数月，以病免。会南山群盗数百人为吏民害，岁余不能禽，或说大将军凤独选贤京兆尹乃可（三）。于是凤荐尊，征为谏大夫，守京辅都尉，行京兆尹事。旬月间，盗贼清。迁光禄大夫，守京兆尹，后为真，凡三岁，御史大夫中（宋祁云：“诸本作‘忠’，谓张忠也。”）奏尊暴虐不改，外为大言，倨嫚姗上，威信日废，不宜备位九卿。尊坐免，吏民多称惜之。天子复以尊为徐州刺史，迁东郡太守。久之，河水盛溢，泛浸瓠子金堤，尊躬率吏民，祀水神河伯，因止宿，庐居堤上。及水盛堤坏，吏民皆奔走，唯一主簿泣在尊旁。吏民嘉壮尊之勇节，奏其状，秩尊中二千石，加赐黄金二十斤。数岁，卒官。”颜注云：“赣音贡。”百官公卿表建始四年，守京辅都尉王遵为京兆尹。传作“尊”，表作“遵”者，古字通用。前文张释之、隽不疑、尹翁归并称以官，此不尔者，尊子伯亦为京兆，见本传；而尊之前有王昌，其后有王章、王骏、王建、王嘉之属，均见表，故王吉传云：“吉子骏为京兆尹。先是，京兆有赵广汉、张敞、王尊、王章，至骏，皆有能名。故京师称曰：‘前有赵、张，后有三王。’”是则但称京兆，嫌于无别，故字之也。孟子云：“柳下惠不以三公易其介。”音义引陆善经注云：“介谓持立之行，斯近世名卿矣。”世德堂本无“近世”二字。音义：“将，子亮切，下同。”“条侯之守”者，绛侯周勃世家云：“文帝择绛侯勃子贤者河内守亚夫，封为条侯。文帝之后六年，匈奴大入边，以河内守亚夫为将军，军细柳以备胡。月余，拜亚夫为中尉。孝文且崩时，诫太子曰：‘即有缓急，周亚夫真可任将兵。’文帝崩，拜亚夫为车骑将军。孝景三年，吴、楚反，亚夫以中尉为太尉，东击吴、楚，因自请上曰：‘楚兵剽轻，难与争锋，愿以梁委之，绝其粮道，乃可制。’上许之。太尉既会兵荥阳（四），吴方攻梁，梁急请救，太尉引兵东北走昌邑（五），深壁而守。梁日使使请太尉，太尉守便宜不肯往。梁上书言景帝，景帝使使诏救梁，太尉不奉诏，坚壁不出，而使轻骑兵绝吴、楚兵后食道。吴兵乏食饥，数欲挑战，终不出。夜，军中惊，内相攻击扰乱，至于太尉帐下，太尉终卧不起。顷之，复定。吴奔壁东南陬，太尉使备西北，已而其精兵果奔西北，不得入。吴兵既饿，乃引而去。太尉出精兵追击，大破之。凡相攻守三月而吴、楚破平。五岁，迁为丞相。景帝中三年，以病免相。条侯子为父买工官尚方甲楯五百被可以葬者，庸知其盗买县官器，上变告子，事连污条侯，召诣廷尉，呕血而死。”按：条侯，汉书功臣表作“修”，颜注云：“修读曰条。”绛侯世家集解引徐广云：“表皆作‘蓨’字。”服虔云：“蓨音条。”地理志：“勃海郡修市，侯国。”应劭云：“音条。”条侯之守，谓其威重坚忍。太史公曰：“亚夫之用兵，持威重，执坚忍，穰苴曷有加焉？”即其义。“长平、冠军之征伐”者，卫将军骠骑列传云：“大将军卫青者，平阳人也，字仲卿。建元二年，青姊子夫得入宫幸上，乃召青为建章监，侍中。子夫为夫人，青为太中大夫。元光五年，青为车骑将军，击匈奴。出上谷，至茏城，斩首虏数百骑。元朔元年，卫夫人有男，立为皇后。青出鴈门三万骑击匈奴，斩首虏数千人。明年，青出云中以西，至高阙，遂略河南地，至于陇西，捕首虏数千、畜数十万，走白羊楼烦王，遂以河南地为朔方郡，封青为长平侯。元朔五年，青将三万骑出高阙，匈奴右贤王当卫青等兵，以为汉兵不能至此，饮醉，汉兵夜至，围右贤王，右贤王溃围北去，得右贤裨王十余人，众男女万五千余人，畜数千百万，引兵而还。至塞，天子使使者即军中拜青为大将军，诸将皆以兵属大将军，大将军立号而归。其明年，大将军青出定襄，斩首数千级而还。月余，复出定襄，斩首虏万余人。是岁也，大将军姊子霍去病年十八，幸为天子侍中，善骑射，再从大将军为剽姚校尉，斩捕首虏过当，封去病为冠军侯。元狩二年春，以冠军侯去病为骠骑将军，将万骑出陇西，有功。其夏，骠骑将军踰居延，至祁连山，捕首虏甚多。由此骠骑日以亲贵，比大将军。其秋，单于怒浑邪王居西方数为汉所破，亡数万人，欲召诛浑邪王。浑邪王与休屠王等谋欲降汉，使人报天子。天子令骠骑将军将兵往迎之，遂独遣浑邪王乘传先诣行在所，尽将其众渡河，降者数万。元狩四年春，上令大将军青、骠骑将军去病将各五万骑，咸击匈奴。大将军出塞千余里，遂至窴颜山，凡斩捕首虏万九千级。骠骑将军出代、右北平千余里，所斩捕功已多大将军。既还，定令骠骑将军秩禄与大将军等。自是之后，大将军青日退，而骠骑日益贵。骠骑将军自四年军后三年，元狩六年而卒，谥曰景桓侯。其后大将军青卒，（徐广云：“元封五年。”）谥为烈侯。”地理志汝南郡有长平，即青封地，与泫氏之长平同名异实。又南阳郡有冠军，武帝置，故穰卢阳乡、宛临駣聚。应劭云：“武帝以封霍去病。去病仍出征匈奴，功冠诸军，故曰冠军。”史记项羽本纪集解引张晏云：“霍去病功冠三军，因封为冠军侯，至今为县名。”音义：“冠军，古乱切。”“博陆之持重”者，霍光事详重黎疏。光传云：“遗诏封光为博陆侯。”文颖注云：“博大陆平，取其嘉名，无此县也。”颜注云：“盖亦取乡聚之名以为国号，非必县也。”按：史记建元以来侯者年表补引臣瓒云：“渔阳有博陆城。”则颜说是也。持重者，光传云：“光为人沈静详审，每出入，下殿门，止进有常处，郎、仆射窃识视之，不失尺守，其资性端正如此。”是其义也。“可谓近世名将矣”，世德堂本无“近世”字。按：无此二字，则下文“请问古”语不相承矣。“鼓之以道德，征之以仁义”者，俞云：“‘征’乃‘钲’字之误。诗采芑篇：‘钲人伐鼓。’传曰：‘钲以静之，鼓以动之。’是钲、鼓相对为文。鼓之以道德，钲之以仁义，犹言以道德动之，以仁义静之耳。今误作‘征’，殊失其义。”按：邱希范与陈伯子书李注引班孟坚涿邪山祝文“征人伐鼓”，用采芑语，而字作“征”，盖鲁诗如此。此以“征”为“钲”，即本鲁诗。俞读得之，但不必以为误文耳。“舆尸血刃，皆所不为也”者，易师：“六三，师或舆尸，凶。”又“六五，长子帅师，弟子舆尸。贞凶。”荀子议兵云：“兵不血刃，远迩来服。”按：舆尸者，败创之事；血刃者，斩获之事。仁人之师，不战而胜，糜烂其子弟固不可，克敌而多杀伤亦不为也。注“不阿于意”。按：世德堂本作“无阿”。注“收而治之，乃明巫成方遂也”。按：世德堂本“收”误“取”，又脱“明”字。注“欲知古之良将”。按：下文推论用兵之事，与名卿无预，故知此专承近世名将而言。（一）“课”字原本作“谋”，形近而讹，据汉书本传改。（二）“光”字原本作“先”，形近而讹，今据汉书本传改。（三）“军”字原本无，据汉书本传增。（四）“荥”字原本作“荣”，形近而讹，据史记绛侯周勃世家改。（五）“走”字原本作“是”，形近而讹，据史记绛侯周勃世家改。

张骞、苏武之奉使也，执节没身，不屈王命，虽古之肤使，其犹劣诸！〔注〕肤，美。〔疏〕“张骞、苏武之奉使也，执节没身，不屈王命”者，汉书张骞传云：“张骞，汉中人也。建元中，为郎，应募使月氏，与堂邑氏奴甘父俱出陇西，径匈奴，匈奴得之，传诣单于，留骞十余岁，予妻有子。然骞持汉节不失，居匈奴西，骞因与其属亡乡月氏。至大宛，大宛为发译道抵康居，康居传至大月氏。骞从月氏至大夏，竟不能得月氏要领。留岁余还，并南山，欲从羌中归，复为匈奴所得。留岁余，单于死，国内乱，骞与胡妻及堂邑父俱亡归汉，拜骞为太中大夫。初骞行时百余人，去十三岁，唯二人得还。骞身所至者大宛、大月氏、大夏、康居，而传闻其旁大国五、六，具为天子言其地形所有。初，汉欲通西南夷，费多，罢之。及骞言可以通大夏，乃复事西南夷。骞以校尉从大将军击匈奴，封骞为博望侯，是岁元朔六年也。后二年，骞为卫尉，出右北平，击匈奴，后期当斩，赎为庶人。后二年，天子数问骞大夏之属，拜骞为中郎将。骞既至乌孙，致赐谕指，未能得其决。即分遣副使使大宛、康居、月氏、大夏，乌孙发译道送骞。骞还，拜为大行。岁余，骞卒。”苏建传云：“武字子卿，少以父任，兄弟并为郎，稍迁至移中厩监。天汉元年，遣武以中郎将使持节送匈奴使留在汉者，因厚赂单于。武与副中郎将张胜及假吏常惠等俱，既至匈奴，置币遗单于。会缑王与长水虞常等谋反匈奴中。虞常在汉时，素与副张胜相知，私候胜曰：‘闻汉天子甚怨卫律，常能为汉伏弩射杀之，吾母与弟在汉，幸蒙其赏赐。’张胜许之。月余，单于出猎，虞常等七十余人欲发，其一人夜亡，告之。单于子弟发兵与战，缑王等皆死，虞常生得。单于使卫律治其事，张胜闻之，以状语武。武欲自杀，胜、惠共止之。虞常果引张胜，单于使卫律召武受辞。武谓惠等，屈节辱命，虽生，何面目以归汉？引佩刀自刺，气绝半日复息。单于壮其节，朝夕遣人候问武，而收系张胜。胜请降，武不动。单于愈益欲降之，乃幽武置大窖中，绝不饮食。天雨雪，武卧啮雪与旃毛幷咽之，数日不死。乃徙武北海上无人处，使牧羝。武杖汉节牧羊，卧起操持，节旄尽落。初武与李陵俱为侍中，武使匈奴，明年，陵降。久之，单于使陵至海上，为武置酒设乐，因谓武：‘人生如朝露，何久自苦如此？’武曰：‘武父子亡功德，皆为陛下所成就，位列将，爵通侯。兄弟亲近，常愿肝脑涂地，今得杀身自效，虽蒙斧钺汤镬，诚甘乐之。’陵见其至诚，喟然叹曰：‘嗟乎！义士。陵与卫律之罪，上通于天。’因泣下沾衿，与武决去。昭帝即位数年，匈奴与汉和亲。汉求武等，单于召会武官属，凡随武还者九人。武以始元六年春至京师，诏武奉一太牢谒武帝园庙，拜为典属国。武留匈奴凡十九岁，始以强壮出，及还，须发尽白。武年八十余，神爵二年病卒。”音义：“奉使，色吏切。‘肤使’同。”司马云：“没身者，久留匈奴，不顾其死。”注“肤，美。”诗狼跋：“公孙硕肤。”文王：“殷士肤敏（一）。”毛传并云：“肤，美也。”（一）“敏”字原本作“毓”，形近而讹，据毛诗文王改。世称东方生之盛也，言不纯师，行不纯表，其流风遗书，蔑如也。或曰：“隐者也。”曰：“昔之隐者，吾闻其语矣，又闻其行矣。”〔注〕昔之隐者，文王拘于羑里，而重易六爻；箕子隐于殷朝，而为周陈洪范；接舆之在楚，而歌凤兮。或曰：“隐道多端。”曰：“固也！圣言圣行，不逢其时，圣人隐也。贤言贤行，不逢其时，贤者隐也。谈言谈行，而不逢其时，谈者隐也。昔者箕子之漆其身也，狂接舆之被其发也，欲去而恐罹害者也。箕子之洪范，接舆之歌凤也哉！”或问：“东方生名过实者，何也？”曰：“应谐、不穷、正谏、秽德，〔注〕由此四事得名。应谐似优，〔注〕似倡优。不穷似哲，正谏似直，秽德以隐。”请问“名”。曰：“诙达。”“恶比？”〔注〕欲知谁比。曰：“非夷尚容，依隐玩世，其滑稽之雄乎！”〔注〕非夷、齐，是柳下惠，戒其子以尚同，依隐玩世，饱食安坐，以仕易农，此滑稽之雄者也。或问：“柳下惠非朝隐者与？”〔注〕此问发于东方朔也。曰：“君子谓之不恭。古者高饿显，下禄隐。”〔注〕孟子曰：“伯夷隘（一），柳下惠不恭，隘与不恭，君子不由也。”然则饿显不独高，禄隐未为下，今发高下之谈，盖有厉乎素◆也。〔疏〕“世称东方生之盛也”云云者，东方朔传云：“东方朔，字曼倩，平原厌次人也。武帝初即位，征天下举方正、贤良、文学、材力之士，待以不次之位。四方士多上书言得失，自衒鬻者以千数。朔初来上书，文辞不逊，高自称誉，上伟之，令待诏公车。久之，使待诏金马门，稍得亲近。时有幸倡郭舍人，滑稽不穷，常侍左右。舍人所问，朔应声辄对，变诈◆出，莫能穷者，左右大惊。上以朔为常侍郎，遂得爱幸。上使太中大夫吾丘寿王与待诏能用筭者二人，举籍阿城以南，盩厔以东，宜春以西，提封顷亩，及其贾直，欲除以为上林苑，属之南山。又诏中尉、左、右内史表属县草田，欲以偿鄠、杜之民。吾丘寿王奏事，上大称善。时朔在傍，进谏，上拜朔为太中大夫，给事中。然遂起上林苑，如寿王所奏云。帝姑馆陶公主号窦太主，寡居，年五十余矣，近幸董偃。上为窦太主置酒宣室，使谒者引内董君。是时朔陛戟殿下，辟戟而前曰：‘董偃有斩罪三，安得入乎？夫宣室者，先帝之正处也，非法度之正不得入焉。故淫乱之渐，甚变为篡，是以竖貂为淫，而易牙作患；庆父死而鲁国全，管、蔡诛而周室安。’上曰：‘善。’董君之宠，由是日衰。时天下侈靡趋末，百姓多离农亩，上从容问朔：‘吾欲化民，岂有道乎？’朔对：‘愿近述孝文皇帝之时，以道德为丽，以仁义为准，天下望风成俗，昭然化之。陛下诚能用臣朔之计（二），推甲乙之帐，燔之于四通之衢，却走马，示不复用，则尧、舜之隆，宜可与比治矣。’朔虽诙笑，然时观察颜色，直言切谏，上常用之。自公卿在位，朔皆敖弄，无所为屈。时方外事胡、越，内兴制度，国家多事，自公孙弘以下，至司马迁，皆奉使方外，或为郡国守相，至公卿。而朔尝至太中大夫，后常为郎，与枚皋、郭舍人俱在左右，诙啁而已。久之，朔上书陈农战强国之计，因自讼独不得大官，欲求试用。其言专商鞅、韩非之语也，指意放荡，颇复诙谐，辞数万言，终不见用。”“行不纯表”传赞引作“行不纯德”。司马云：“朔言行驳杂，所师表者不能纯壹。”荣谓“言不纯师，行不纯表”，谓言而不皆足为法，行而不皆足为率，故汉书引“表”作“德”，其义亦同。若如温公说，则“行不纯德”，不可通矣。传赞又云：“朔之诙谐，逢占射覆，其事浮浅，行于众庶，童儿牧竖，莫不炫耀。而后世好事者因取奇言怪语，附着之朔。”按：此即世人盛称东方朔之所由。艺文志东方朔二十篇，入杂家。本传载答客难及非有先生论，云：“朔之文辞，此二篇最善。其余有封泰山、责和氏璧及皇太子生禖、屏风殿上柏柱、平乐观赋猎、八言、七言上下、从公孙弘借车，凡刘向所录朔书具是矣。世所传他事，皆非也。”此流风遗书蔑如之说，谓其书不副其名之盛也。“或曰：‘隐者也’”者，司马云：“宋、吴本‘或曰’作‘或问’。”史记滑稽传补云：“朔行殿中郎，谓之曰：‘人皆以先生为狂。’朔曰：‘如朔等，所谓避世于朝廷间者也。’”然则朔以隐者自居，故或以为言。“昔之隐者”云云者，即下文所称箕子、接舆是也。“隐道多端”者，宋云：“或言隐之道多端，如朔者，亦其一也。”“曰：‘固也’”者，宋云：“固，实也。”“圣言圣行，不逢其时”，钱本“不逢”上有“而”字。逢读为逢君之恶之“逢”，下皆同。方言云：“逢，迎也。”圣人隐谓箕子，贤者隐谓接舆。“谈言谈行，而不逢其时，谈者隐也”者，“谈”皆“诙”字之误。下文“诙达”，音义云：“本或作‘谈达’。”按：隶书“诙”或作“●”，与“谈”形相似，传写每易致误。公孙弘传“诙笑多闻”，今本作“谈笑”，颜注云：“或作‘诙’。”是其证。史记滑稽列传：“谈言微中，亦可以解纷。”“谈言”疑亦“诙言”之误。玉篇：“诙，调戏也。”诙言诙行而不逢其时，即朔所云“依隐玩世，诡时不逢”，乃诙者之隐，非圣贤之隐也。此言隐有三品，上者圣隐，次者贤隐，最下诙隐。若朔之所谓隐，则诙隐而已。世德堂本“不逢”上无“而”字。“昔者箕子之漆其身也，狂接舆之被其发也，欲去而恐罹害也”者，箕子见问明疏。论语云：“箕子为之奴。”马云：“箕子佯狂为奴。”韩诗外传云：“纣作炮烙之刑，箕子曰：‘知不用而言，愚也；杀身以彰君之恶，不忠也。遂被发佯狂而去。”文选东方曼倩非有先生论李注引尸子云：“箕子胥余漆体而为厉，被发佯狂。”论语云：“楚狂接舆歌而过孔子曰：“凤兮，凤兮，何德之衰？往者不可谏，来者犹可追，已而！已而！今之从政者殆而。”孔云：“接舆，楚人也，佯狂而来歌，欲以感孔子也。”皇疏云：“接舆，楚人也，姓陆，名通，字接舆。昭王时，政令无常，乃被发佯狂不仕，时人谓之楚狂也。”按：狂接舆犹直躬之比，躬与接舆皆其名，而以直与狂为号。论语称楚者，特着其国，犹云郑子产、吴季札耳。皇疏以“楚狂”连读，又别撰姓名，此袭皇甫谧高士传之谬。庄子应帝王云“肩吾见狂接舆”与此文“狂接舆之被其发”，皆可证论语“狂”字不上属于“楚”也。国策秦策云：“箕子、接舆漆身而为厉，被发而为狂。”然则此漆身、被发亦互文也。“箕子之洪范，接舆之歌凤也哉”者，箕子当纣之时，在父师之位，典洪范之书，惧其遭乱亡失，故全身远害以存之。接舆当昭王之时，晦迹不仕，知孔子有圣德，惧其非时见辱，故作歌以感之。今朔既非有斯文之寄，亦非有治见乱隐之志，诙嘲取容，固与昔贤异趣。然其作非有先生论云：“接舆避世，箕子被发阳狂，此二人者，皆避浊世以全其身者也。使遇明王圣主，得赐清燕之闲，宽和之色，发愤毕诚，图尽安危，揆度得失，上以安主体，下以便万民，则五帝三王之道可几而见也。”是朔之意乃欲窃比二子，以己之避世于朝廷间为合于二子之义，故此即用其语以诘之，言朔于此两无所处也。“应谐、不穷，正谏、秽德”云云者，朔传：“妄为谐语。”颜注云：“谐者，和韵之言也。”说文：“薉，芜也。”引伸之为污，为浊，俗作“秽”。秽德谓自污浊其行，托于阳狂之为以示高。夏侯孝若东方朔画赞所谓“洁其道而秽其迹，清其质而浊其文”是也。“应谐似优”者，俳优之为术，或滑稽多辩，或笑言而合于道，非专精其业者不能工。而朔之应声辄对，变诈◆出，虽专于为俳优者无以过，故谓之似优，明其不学而能也。“不穷似哲”，司马云：“吴本‘哲’作‘智’。”按：传赞作“智”，疑司封即据汉书改之。不穷谓朔逢占射覆无所不通，故有似乎智也。“请问名。曰：‘诙达’”者，音义：“诙达，上音恢。旧本皆作‘诙达’。汉书曰：‘朔诙达多端，不名一行。’本或作‘谈达’，又作‘名字达’，皆误。”按：诙达即承上文“诙言诙行”云云而言。音义知“谈达”之误，而不知“谈言谈行”之亦为误，则以旧本“诙言诙行”、“诙者隐也”，字皆已误“谈”，无作“诙”者故也。诙达谓诙而能通，即下文所谓滑稽之雄也。“恶比”者，音义：“恶比，音乌。”按：问朔何所比拟也。“非夷尚容，依隐玩世”，今各本皆作“非夷、齐而是柳下惠，戒其子以尚容，首阳为拙，柱下为工，饱食安坐，以仕易农，依隐玩世，诡时不逢”。按：司马云：“李、宋、吴本皆云：‘非夷尚容，依隐玩世，其滑稽之雄乎？’按：汉书具载扬子之言，恐诸家脱◆也。今从汉书。”是今本此文皆温公据汉书朔传赞增补。后作五臣注者承之，而翻刻治平本者亦依之挤入，非旧本如此。顾氏广圻石研斋藏宋本法言跋云：“何义门学士校李轨注十三卷，云绛云旧藏。窃疑其校与司马温公所见李本颇有不同。如第十一卷，温公云：‘李本非夷尚容，依隐玩世，其滑稽之雄乎？今从汉书。’明文显然，而何以义门之校全反此言耶？今年再至扬州，过石研斋主人，出示新得此书，按而稽之，在本卷第三叶，（按：当作第五叶。）首七行行字较前后独多，而修板添补痕迹尤宛然。方悟温公所言者，其初板也；义门所校者，其后来修改者也。”按：钱本正作“非夷尚容，依隐玩世”，黄太史集任渊注引法言此文亦然，所据皆未经修改之本。此八字乃节取朔诫子之语，全文见艺文类聚二十三及御览四百五十九引。“非夷”即彼文所云“首阳为拙”，“尚容”即彼文所云“明者处世，莫尚于中”。（类聚引如此，御览“中”作“忠庸”。）此作“容”者，盖子云所见朔诗如此。传赞亦作“上容”。尚、上义同，颜云：“容身避害也。”按：传赞此文虽用子云语，然以法言文简，恐人不憭，故还取朔语增成其辞。自师古不注所出，而温公见前后皆引法言文，遂疑此亦扬子之言，而以诸家为脱◆矣。“滑稽之雄”者，音义：“滑稽，音骨。”史记有滑稽列传，彼索隐引楚辞崔浩注云：“滑，音骨；稽，流酒器也。转注吐酒，终日不已，言出口成章，词不穷竭，若滑稽之吐酒。故扬雄酒赋云：‘鸱夷滑稽，腹大如壶，尽日盛酒，人复籍沽。’是也。”按：诙嘲谓之滑稽，犹鄙细谓之斗筲，皆取器物以喻人事，盖古语有然。若训滑为乱，训稽为同，而以为能乱同异；或读滑如字，而以为谐语滑利；读稽为计，而以为智计疾出，皆望文生义之陋也。“柳下惠非朝隐者与”者，朔非夷、齐而是柳下惠，柳下惠不羞污君，不卑小官，或以朔之所为有类于此，故以为问。音义：“朝隐，直遥切。”按：即朔所谓避世于朝廷之意。夏侯孝若东方朔画赞云“染迹朝隐”，语本此文。“君子谓之不恭”者，孟子文。言虽柳下惠，亦非君子所当取法者也。“古者高饿显，下禄隐”者，司马云（三）：“饿显谓伯夷、叔齐饿于首阳之下，民到于今称之。”按：论语云“饭疏食，饮水，曲肱而枕之，乐亦在其中矣”，是高饿显也；“邦有道谷，邦无道谷，耻也”，是下禄隐也。注“文王拘于羑里，而重易六爻”。按：详问明疏。正文惟言箕子、接舆，而此注更引及文王，似无所取。注“似倡优”。按：俞云：“此说非也。下文‘不穷似哲，正谏似直，秽德似隐’，哲也，直也，隐也，皆美名，不应首句言似倡优也。且似倡优矣，尚何名过其实之有？与问意亦不相应也。此‘优’字乃优游之义。论语宪问篇皇侃疏曰：‘优犹宽闲也。’左氏春秋序：‘优而柔之。’正义曰：‘优、柔俱训为安，宽舒之意也。’皆可说此优字之义。”不知诙谐正俳优之事，解为安闲，则与“应谐”字义不相承。古俳优不必为贱业，优孟、优旃并以讽谏成名，朔之应谐似优，乃其不名一行之真正，世人所艳称。以为与问意不相应，亦失其旨。汉书叙传云：“东方赡辞，诙谐倡优，议苑扞偃，正谏举邮，怀肉污殿，（按：污殿谓醉入殿中，小遗殿上。见朔传。）弛张沈浮。”诙谐倡优，即应谐似优之义；正谏举邮，即正谏似直之义；怀肉污殿，弛张沈浮，即秽德似隐之义。班语全本法言，是班亦解优为倡优。弘范此解即据叙传，俞说失之。注“非夷、齐，是柳下惠”。按：语本传赞，即朔诗“首阳为拙，柳下为工”之义。今传赞“柳下”作“柱下”，则与上文“是柳下惠”语义不相应。御览引朔诗作“柳下”，必所据朔书旧本如此。类聚引直作“柳惠”，益可证明“柱下”之误。注“戒其子以尚同”。按：“同”疑“容”字之误。注“饱食安坐”。按：传赞作“安步”，类聚、御览引并同。注“孟子”至“飧也”。按：所引孟子公孙丑文。彼赵注云：“柳下惠轻忽时人，禽兽畜之，无欲惮正之心，言其大不恭敬也。圣人之道，不取于此。”诗伐檀：“彼君子兮，不素飧兮。”毛传云：“熟食曰飧。”释文：“飧，素门反。”说文：“飧，餔也，从夕、食。”会意。（一）“夷”字原本作“益”，据孟子公孙丑上改。（二）原本“朔之”下衍“之”字，据汉书本传删。（三）“马”字原本作“高”，讹。据五臣注本，明此下引文均出自司马光，今改。

妄誉，仁之贼也；妄毁，义之贼也。贼仁近乡原，贼义近乡讪。〔注〕同乎流俗，合乎污世，众皆说之以为是，而不可与入尧、舜之道者，德之贼也。孔子恶似而非者，孟轲论之备矣。〔疏〕“妄誉，仁之贼也；妄毁，义之贼也”者，音义：“妄誉，音余。”司马云：“仁以褒善，义以贬恶，而妄以毁誉加人，是贼伤仁义者也。”“贼仁近乡原，贼义近乡讪”者，司马云：“乡原，谓所至之乡，徇众随俗，求媚于人者。乡讪，谓所至之乡，喜造谤讪，使人畏其口者。”按：论语：“乡原，德之贼也。”集解引周生烈云：“所至之乡，辄原其人情而为己意以待之，是贼乱德者也。”此读“原”如字，而以为察度之意。孟子：“一乡皆称原人焉，无所往而不为原人。”赵注云：“人皆以为原善所至，亦谓之善人。”此读“原”为“愿”，而以为谨厚之称。论语刘疏云：“前篇‘侗而不愿’，郑注：‘愿，善也。’‘原’与‘愿’同。中论考伪篇：‘乡愿无杀人之罪，而仲尼深恶之。’字直作‘愿’，与赵训同矣。一乡皆称善，而其忠信廉洁皆是假托，故足以乱德，所谓色取仁而行违者也。”按（一）：刘说是也。乡原阉然媚世，已多妄誉，而人亦誉之为善，故曰“贼仁近乡原”也。说文：“讪，谤也。”是讪即妄毁之谓。无所往而不为讪谤，以取憎于人，行与乡原相反，而贼德则同，故名之曰“乡讪”，而以为义之贼也。原、讪韵语。注“同乎”至“备矣”。按：此约孟子尽心文为说。弘范似以“众皆说之以为是”七字为句，与赵本不同。（一）“按”字原本作“接”，形近而讹，今改。

或问：“子，蜀人也，请人。”曰：“有李仲元者，人也。”〔注〕蜀有严君平，岂伊仲元？君平已显，仲元未闻。“其为人也，奈何？”曰：“不屈其意，不累其身。”曰：“是夷、惠之徒与？”曰：“不夷不惠，可否之间也。”〔注〕随时之义，治乱若凤。“如是，则奚名之不彰也？”曰：“无仲尼，则西山之饿夫与东国之绌臣恶乎闻？”〔注〕饿夫，夷、齐；绌臣，柳下惠也。曰：“王阳、贡禹遇仲尼乎？”曰：“明星皓皓，华藻之力也与？”〔注〕星虽皓皓有华藻，然非能自显耀也，要须着天而后天下见之。曰：“若是，则奚为不自高？”曰：“皓皓者，己也；引而高之者，天也。〔注〕星，着天而后天下见；王阳、贡禹，时主所扬，而后名显也。仲元虽有贤德（一），而时不高之，故不彰。子欲自高邪？〔注〕君子行德俟命而已。仲元，世之师也。见其貌者，肃如也；闻其言者，愀如也；观其行者，穆如也。郸闻以德诎人矣，未闻以德诎于人也。仲元，畏人也。”〔注〕言可畏敬。或曰：“育、贲。”〔注〕言夏育、孟贲亦使人畏也。曰：“育、贲也，人畏其力，而侮其德。”“请条。”〔注〕问其目也。曰：“非正不视，非正不听，非正不言，非正不行。夫能正其视听言行者，昔吾先师之所畏也。〔注〕所畏，谓言不惭，行不耻，孔子惮焉。如视不视，听不听，言不言，行不行，虽有育、贲，其犹侮诸！”〔疏〕“子，蜀人也”者，子云自序云：“扬雄，字子云，蜀郡成都人也。楚、汉之兴也，扬氏Y江上处巴江州，而扬季官至庐江太守。汉元鼎间，避仇，复Y江上处山之阳，曰郫。有田一◆，有宅一区，世世以农桑为业。自季至雄五世而传一子，故雄亡它扬于蜀。”按：成都，今四川成都府成都县；郫，今成都府郫县。杨氏田宅皆在郫，而自序云成都人者，盖杨季始家于郫，其后复迁成都。方言载子云答刘歆书云：“雄始能草文，作成都城四隅铭。”明子云必家成都里中也。“请人”者，人谓贤才。论语：“子游为武城宰，子曰‘汝得人焉耳乎哉？’”皇疏引袁宏云：“谓得其邦之贤才不也。”是请人谓请言其乡之贤才也。“有李仲元者，人也”者，高士传云：“李弘，字仲元，蜀人也，成都里中化之，班白不负担，男女不错行。弘尝被召为县令，乡人共送之，仲元无心就行，因共酣饮，月余不去。刺史使人喻之，仲元遂游奔不之官。”华阳国志蜀郡士女赞云：“仲元抑抑，邦家仪形。”自注云：“李弘，字仲元，成都人，少读五经，不为章句，处陋巷，淬励金石之志，威仪容止，邦家师之。以德行为郡功曹，一月而去。子赘以见辱杀人，太守曰：‘贤者之子，必不杀人。’放之。赘自以枉语家人，弘遣亡命。太守怒，让弘，弘对曰：‘赘为杀人之贼（二），明府私弘枉法，君子不诱而诛也。石碏杀厚，春秋讥之。孔子称父子相隐，直在其中。弘实遣赘。’太守无以诘也。州命从事，常以公正谏争为志。”“不屈其意，不累其身”者，华阳国志引扬子云、御览二百六十五引益部耆旧传引扬雄、意林引法言“意”均作“志”。音义：“不累，良为切。”论语云：“不降其志，不辱其身，伯夷、叔齐与？”“不夷不惠，可否之间”者，即论语云“无可无不可”也。后汉书黄琼传载李固遗琼书云：“盖君子谓伯夷隘，柳下惠不恭，故传曰：‘不夷不惠，可否之间。’盖圣贤居身之所珍也。”章怀太子注云：“论语：‘孔子曰伯夷、叔齐不降其志，不辱其身，谓柳下惠、少连降志辱身。我则异于是，无可无不可。’”郑玄注云：“不为夷、齐之清，不为惠、连之屈，故曰异于是也。”然则“不夷不惠，可否之间”，谓愿学孔子也。子坚引此以为“传曰”者，盖古有是语，法言此文亦引古之辞也。华阳国志引作“不夷不惠，居于可否之间”，此以意增益之。“无仲尼，则西山之饿夫、东国之绌臣恶乎闻”者，史记伯夷列传云：“及饿且死，作歌，其辞曰：‘登彼西山兮，采其薇兮。’”索隐云：“西山即首阳山。”音义：“绌臣，与‘黜’同。”按：论语云：“柳下惠为士师，三黜。人曰：‘子未可以去乎？’曰：‘直道而事人，焉往而不三黜？枉道而事人，何必去父母之邦？’”“绌臣”字本此，盖子云所据论语作“三绌”也。书序“汤既黜夏命”，又“成王既绌殷命”，明黜、绌互用。说文：“黜，贬下也”；“绌，绛也”。是“黜”正字，“绌”假字也。任彦升王文宪集序李注引作“夷、齐无仲尼，则西山饿夫”。意林引作“柳下，东国之逐臣；夷、齐，西山之饿夫”。吴曹侍读元忠云：“后汉纪太尉袁汤曰（三）：‘不值仲尼，夷、齐西山饿夫，柳下东国绌臣，致声名不泯者，篇籍使然也。’疑晋时流传别本如此。”荣按：梁书刘显传载刘之遴启皇太子云：“夷、叔、柳惠，不逢仲尼一言，则西山饿夫，东国黜士，名岂施于后世？”此皆引用者自以己意增损，不必尽合原文也。司马云：“‘恶’音‘乌’。”胡部郎云：“史记伯夷列传：‘伯夷、叔齐虽贤，得夫子而名益彰。’又云：‘砥行立名者，非附青云之士，恶能施于后世？’杨子盖本此而推衍。”“王阳、贡禹遇仲尼乎”者，王贡两龚鲍传云：“王吉，字子阳，琅邪皋虞人也。少好学，明经，以郡吏举孝廉为郎，补若卢右丞，迁云阳令。举贤良，为昌邑中尉，甚得辅弼之义，虽不治民，国中莫不敬重焉。久之，昭帝崩，亡嗣，大将军霍光秉政，遣大鸿胪、宗正迎昌邑王即位。二十余日，以行淫乱废昌邑，群臣皆下狱诛，惟吉与郎中令龚遂以忠直数谏正，得减死，髡为城旦。起家复为益州刺史，病，去官。复征为博士、谏大夫。是时，宣帝颇修武帝故事，宫室车服盛于昭帝时，外戚许、史、王氏贵宠，而上躬亲政事，任用能吏。吉上疏言得失，上以其言迂阔，不甚宠异也。吉遂谢病归琅邪。吉与贡禹为友，世称‘王阳在位，贡公弹冠’，言其取舍同也。元帝初即位，遣使者征贡禹与吉。吉年老，道病卒。贡禹，字少翁，琅邪人也。以明经絜行着闻，征为博士、凉州刺史，病，去官。复举贤良，为河南令。岁余，以职事为府官所责，遂去官。元帝初即位，征禹为谏大夫，数虚己问以政事。是时年岁不登，郡国多困，禹奏言‘古者宫室有制’云云，天子纳善其忠，乃下诏令太仆减食谷马，水衡减食肉兽，省宜春、下苑以与贫民，又罢角抵诸戏及齐三服官，迁禹为光禄大夫。顷之，禹上书愿乞骸骨，天子报曰：‘生其强饭慎疾以自辅。’月余，以禹为长信少府。会御史大夫陈万年卒，禹代为御史大夫，列于三公。自禹在位，数言得失，书数十上。天子下其议，令民产子七岁乃出口钱，自此始。（按：武帝以来，民产子三岁则出口钱。）又罢上林宫馆希幸御者，及省建章、甘泉宫卫卒。减诸侯王庙卫卒，省其半。余虽未尽从，然嘉其质直之意。禹又奏欲罢郡国庙，定宗庙迭毁之礼，皆未施行。为御史大夫数月卒。”司马云：“言王、贡力学絜己而名着海内，岂必遇仲尼？”“明星皓皓，华藻之力也与”者，说文：“◆，日出貌。”俗从“白”。广雅释训：“◆，◆明也。”华藻犹言光采。后汉书孟尝传载杨乔荐尝书云：“尝匿景藏采，不扬华藻。”义本此文。言星之所以明见天下者，非独星体之光采使然，由其位置之高也；王、贡之名所以彰于仲元者，非独其节行使然，由其仕宦之显也。“若是，则奚为不自高”者，司马云：“言仲元何不仕。”“皓皓者，己也；引而高之者，天也。子欲自高邪”者，言节行在己，登用在君、相，士虽有节行，岂能自为登用耶？“仲元，世之师也”御览四百四引作“李仲元，一世之师也”。“见其貌者，肃如也”云云者，音义：“愀如，亲小切；旧本皆作‘俶如’，昌六切。动色貌。”按：益部耆旧传引作“戚如”。哀公问：“孔子愀然作色。”郑注云：“愀然，变动貌也。”说文无“愀”有“●”，云：“●然也。”引孟子曰：“曾西●然。”即“愀”字。秋声、◆声古读相近也。本作“俶”者，即“●”之假。华阳国志引“观其行者，穆如也”在“闻其言者，愀如也”之上。“郸闻以德诎人矣，未闻以德诎于人也”者，音义：“郸音丹，犹但也。或古郸、但通用，亦音但。本或作‘但’。”按：世德堂本承集注从宋、吴本作“但”。郸、但同部，故得通用。此类语辞，以声为义，多无正字。但之本义为裼，假为承转之辞，后人习见，故不疑耳。司马云：“言仲元德能服人而未尝屈节。”“仲元，畏人也”者，广雅释言：“畏，威也。”逸周书谥法“勐以强果曰威”，又“强义执正曰威”。“或曰：‘育、贲’”者，音义：“育贲，音奔。”史记范睢列传：“成荆、孟贲、王庆忌、夏育之勇焉而死。”集解引汉书音义云：“夏育，卫人，力举千钧。”又蔡泽列传：“夏育、太史噭叱唿骇三军，然而身死于庸夫。”索隐引高诱云：“夏育为田搏所杀。”“育”亦作“鬻”，王子渊洞箫赋：“桀、跖、鬻、博，儡以顿悴。”李注云：“鬻，夏育也，古字同。博，申博也，未祥其始。陆机夏育赞曰：‘夏育之勐，千载所希；申博角勇，临雒奋椎。’”申博即田搏，史记袁盎列传索隐引高诱战国策注作“申繻”。又范睢传集解引许慎云：“孟贲，卫人。”袁盎传索隐引尸子云：“孟贲水行不避蛟龙，陆行不避虎兕。”按：此问勇者之所以为威，与仁者之所以为威，其异同若何也。“育、贲也，人畏其力，而侮其德”者，宋云：“非心服之畏。”“‘请条。’曰：‘非正不视’”云云者，论语：“颜渊曰：‘请问其目。’子曰：‘非礼勿视，非礼勿听，非礼勿言，非礼勿动。’”郑注云：“此四者，克己复礼之目也。”注“蜀有”至“未闻”。按：世德堂本此注无“岂伊仲元”四字，“君平已显”上有“然”字（四）。经传释词云：“伊，是也，有也。”注意谓子云之时，蜀之贤才无过严君平，何云仲元？然君平之名已着，而仲元之德未彰，子云旨在表微阐幽，故不举君平，而举仲元也。三国志秦宓传云：“如李仲元不遭法言，令名必沦，其无虎豹之文故也，可谓攀龙附凤者矣。”注“随时之义，治乱若凤”。按：即可以仕则仕，可以止则止之谓。“治乱若凤”，本书问明篇文。注“君子行德俟命而已”。按：孟子云：“君子行法以俟命而已矣。”法、德草形相近，疑此注“德”字乃“法”之误，或弘范所据孟子作“德”也。注“言不惭，行不耻，孔子惮焉”。按：本书修身篇文。（一）“虽有”二字原本误倒，据法言疏证改。（二）“贼”字原本作“赋”，形近而讹，据华阳国志改。（三）“袁”字原本作“哀”，形近而讹，据后汉纪改。（四）“君平”二字原本讹作“仲元”，今改正。
