《怪神》		 1 
  

  

怪神:	礼：天子祭天地、五岳、四渎，诸侯不过其望也。大夫五祀，士门、户，庶人祖。盖“非其鬼而祭之、謟也”。又曰：“淫祀无福。”是以隐公将祭锺巫，遇贼蒍氏。二世欲解淫神，阎乐劫弑。仲尼不许子路之祷，而消息之节平。荀罃不从《桑林》之祟，而晋侯之疾间。由是观之，则淫躁而畏者，灾自取之，厥咎向应。反诚据义、内省不疚者，物莫能动，祸转为福矣。《传》曰：“神者、申也，怪者、疑也。”孔子称“土之怪为坟羊”。《论语》：“子不语：怪、力、乱、神。”故采其晃着者曰《怪神》也。
《世间多有见怪惊怖以自伤者》
	 1 
  

  

世间多有... :	谨按：《管子》书：“齐公出于泽，见衣紫衣，大如毂，长如辕，拱手而立。还归，寝疾，数月不出。有皇士者见公，语惊曰：‘物恶能伤公？公自伤也。此所谓泽神委虵者也，唯霸主乃得见之。’于是桓公欣然笑，不终日而病愈。”
2 
  

  

世间多有... :	予之祖父郴为汲令，以夏至日诣见主簿杜宣，赐酒。时北壁上有悬赤弩，照于柸，形如虵。宣畏恶之，然不敢不饮，其日，便得胸腹痛切，妨损饮食，大用羸露，攻治万端，不为愈。后郴因事过至宣家，闚视，问其变故，云：“畏此蛇，虵入腹中。”郴还听事，思惟良久，顾见悬弩，必是也。则使门下史将铃下侍徐扶辇载宣，于故处设酒，杯中故复有虵，因谓宣：“此壁上弩影耳，非有他怪。”宣遂解，甚夷怿，由是瘳平，官至尚书，历四郡，有威名焉。
《世间多有恶梦变难必效》
	 1 
  

  

世间多有... :	谨按：《晏子春秋》：“齐景公病水十日，夜梦与二日鬭而不胜。晏子朝，公曰：‘吾梦与二日鬭，寡人不胜，我其死也？’晏子对曰：‘请召占梦者。’立于闺，使以车迎召占梦者。至，曰：‘曷为见召？’晏子曰：‘公梦与二日鬭，不胜，恐必死也。’占梦者曰：‘请反具书。’晏子曰：‘无反书，公无所病。病者、阴也，日者、阳也。一阴不胜二阳，公病将已。’居三日，公病大愈，且赐占梦者，曰：‘此非臣之功也，晏子教臣对也。’公召晏子，将赐之。晏子曰：‘占梦者以臣之言对，故有益也。使臣身言之，则不信矣。此占梦者之力也，臣无功焉。’公召吏而使两赐之。晏子不为夺人之功，占梦者不蔽人之能。”
《城阳景王祠》
	 1 
  

  

城阳景王... :	谨按：《汉书》：“朱虚侯刘章，齐悼惠王子，高祖孙也，宿卫长安，年二十，有气力。高后摄政，诸吕擅恣，章私忿之。尝入侍宴饮，章为酒吏，自请曰：‘臣，将种也，请得军法行酒。’有诏可。酒酣，章进歌儛，已而复曰：‘请为太后耕田歌。’太后笑曰：‘顾汝父知田耳，若生而为王者子，安知田乎？’曰：‘臣知之。深耕广种，立苗欲?；非其种者，锄而去之。’太后默然。顷之，诸吕有亡酒，拔剑追斩之，而还报曰：‘有亡酒一人，臣谨行军法斩之。’太后左右大惊。业许之矣，无以罪也。自是诸吕畏惮，虽大臣亦皆依之。”高后崩，诸吕作乱，欲危社稷，章与周勃共诛灭之，尊立文帝，封城阳王，赐黄金千斤。立二年薨。
2 
  

  

城阳景王... :	城阳、今莒县是也。自琅琊、青州六郡，及渤海都邑、乡亭、聚落皆为立祠，造饰五二千石车，商人次第为之，立服带绶，备置官属，烹杀讴歌，纷籍连日，转相诳曜，言有神明，其谴问祸福立应，历载弥久，莫之匡紏。唯乐安太傅陈蕃、济南相曹操，一切禁绝，肃然政清。陈、曹之后，稍复如故，安有鬼神，能为病者哉？
3 
  

  

城阳景王... :	予为营陵令，以为章本封朱虚，并食此县。《春秋国语》：“以劳定国，能御大灾。”凡在于他，尚列祀典。章亲高祖之孙，进说耕田，军法行酒，时固有大志矣。及诛诸吕，尊立太宗，功冠天下，社稷已宁。同姓如此，功烈如彼，馀郡禁之可也，朱虚与莒，宜常血食。于是乃移书曰：“到闻此俗，旧多淫祀，糜财妨农，长乱积惑，其侈可忿，其愚可愍。昔仲尼不许子路之祷，晋悼不解《桑林》之祟，死生有命，吉凶由人，哀哉黔黎，渐染迷谬，岂乐也哉！莫之征耳。今条丸禁，申约吏民，为陈利害，其有犯者，便收朝廷。若私遗脱，弥弥不绝，主者髡截，叹无反已。城阳景王，县甚尊之。惟王弱冠，内侍帷幄，吕氏恣睢，将危汉室，独见先识，权发酒令，抑邪扶正，忠义洪毅，其歆禋祀，礼亦宜之，于驾乘烹杀，倡优男女杂错，是何谓也？三边纷拏，师老器弊，朝廷旰食，百姓嚣然。礼兴在有，年饥则损。自今听岁再祀，备物而已，不得杀牛，远迎他倡，赋会宗落，造设纷华。方廉察之，明为身计，而复僭失，罚与上同。明除见处，勿后中觉。”
《九江逡遒有唐居山》
	 1 
  

  

九江逡遒... :	九江逡遒有唐、居山，名有神，众巫共为取公妪，岁易，男不得复娶，女不得复嫁，百姓若之。
2 
  

  

九江逡遒... :	谨按：时太守宋均到官，主者白出钱，给聘男子女，均曰：“众巫与神合契，知其旨欲，卒取小民，不相当。”于是勑条巫家男女以备公妪。巫扣头服罪，乃杀之，是后遂绝。
《会稽俗多淫祀》
	 1 
  

  

会稽俗多... :	会稽俗多淫祀，好卜筮，民一以牛祭。巫祝赋敛受谢，民畏其口，惧被祟，不敢拒逆。是以财尽于鬼神，产匮于祭。或贫家不能以时祀，至竟言不敢食牛害，或发病且死，先为牛鸣。其畏惧如此。
2 
  

  

会稽俗多... :	谨按：时太守、司空第五伦到官，先禁绝之。掾吏皆谏，伦曰：“夫建功立事在敢断，为政当信《经》义，言：‘淫祀无福’，‘非其鬼而祭之、謟也’。《律》：‘不得屠杀少齿’。令鬼神有知，不妄饮食民间；使其无知，又何能祸人？”遂移书属县，晓谕百姓：“民不得有出门之祀，督课部吏，张设罪罚，犯，尉以下坐，祀依托鬼神，恐怖愚民，皆按论之。有屠生，辄行罚。”民初恐怖，颇摇动不安，或接祝妄言，伦勑之愈急，后遂断，无复有祸祟矣。
《鲍君神》
	 1 
  

  

鲍君神:	谨按：汝南鲖阳有于田得麇者，其主未往取也。啇车十馀乘经泽中行，望见此麇着绳，因持去。念其不事，持一鲍鱼置其处。有顷，其主往，不见所得麇，反见鲍君，泽中非人道路，怪其如是，大以为神，转相告语，治病求福，多有效验，因为起祀舍，众巫数十，帷帐锺鼓，方数百里皆来祷祀，号鲍君神。其后数年，鲍鱼主来历祠下，寻问其故，曰：“此我鱼也，当有何神。”上堂取之，遂从此坏。《传》曰：“物之所聚斯有神。”言人共奖成之耳。
《李君神》
	 1 
  

  

李君神:	谨按：汝南南顿张助于田中种禾，见李核，意欲持去，顾见空桑中有土，因殖种，以馀浆溉灌。后人见桑中反复生李，转相告语。有病目痛者息阴下，言：“李君令我自愈，谢以一豚。”目痛小疾，亦行自愈。众犬吠声，因盲者得视，远近翕赫，其下车骑常数千百，酒肉滂沱。间一岁馀，张助远出来还，见之，惊云：“此有何神？乃我所种耳。”因就斮也。
《石贤士神》
	 1 
  

  

石贤士神:	谨按：汝南汝阳彭氏墓路头立一石人，在石兽后。田家老母到市买数片饵，暑热行疲，顿息石人下，小瞑，遗一片饵，去，忽不自觉，行道人有见者。时客适会，问因有是饵？客聊调之：“石人能治病，愈者来谢之。”转语：“头痛者摩石人头，腹痛者摩其腹，亦还自摩，他处于此。”凡人病自愈者，因言得其福力，号曰贤士。辎辇毂击，帷帐绛天，丝竹之音，闻数十里。尉部常往护视，数年亦自歇，沬复其故矣。
《世间多有亡人魄持其家》
	 1 
  

  

世间多有... :	世间多有亡人魄持其家语声气，所说良是。
2 
  

  

世间多有... :	谨按：陈国张汉直到南阳从京兆尹延叔坚读《左氏传》，行后数月，鬼物持其女弟，言：“我痛死，丧在陌上，常苦饥寒，操一量不借，挂柴后昔上，传子方送我五百钱，在北墉中，皆亡取之。又李幼一头牛，本券在书箧中。”往求索之，悉如其言。妇尚不知有此，女新从壻家来，非其所，受人哀伤，益以为审。父母诸弟衰绖到来迎丧，去精舍数里，遇汉直与诸生十馀人相追，汉直顾见其家，怪其如此。家见汉直，谓其鬼也。惝惘良久，汉直乃前为父拜，说其本末，且悲且喜。凡所闻见，若此非一。
3 
  

  

世间多有... :	夫死者、澌也，鬼者、归也，精气消越，骨肉归于土也。夏后氏用明器，殷人用祭器，周人兼用之，视民疑也。子贡问孔子：“死者其有知乎？”曰：“赐，尔死自知之，由未晚也。”董无心云：“杜伯死，亲射宣王于镐京。子以为桀、纣所杀，足以成军，可不须汤、武之众。”古事既察，且复以今验之。人相啖食，甚于畜生。凡菜肝鳖瘕，尚能病人。人用物精多，有生之最灵者也，何不芥蒂于其胸腹而割裂之哉？犹死者无知审者矣，而时有汉直为狗鼠之所为。
《世间亡者多有见神》
	 1 
  

  

世间亡者... :	世间亡者多有见神，语言饮食，其家信以为是，益用悲伤。
2 
  

  

世间亡者... :	谨按：司空南阳来季德停丧在殡，忽然坐祭床上，颜色、服饰、声气熟是也，孙儿妇女以次教诫，事有条贯，鞭挞奴婢，皆得其过，饮食饱满，辞诀而去，家人大哀剥断绝，如是三四，家益猒苦。其后饮醉形坏，但得老狗，便朴杀之，推问里头沽酒家狗。
《世间多有狗作变怪》
	 1 
  

  

世间多有... :	世间多有狗作变怪，朴杀之，以血涂门户，然众得咎殃。
2 
  

  

世间多有... :	谨按：桂阳太守汝南李叔坚，少时为从事，在家，狗人立行，家言当杀之。叔坚云：“犬马谕君子，狗见人行，效之何伤？”叔坚见县令还，解冠榻上，狗戴持走，家大惊，时复云：“误触冠，冠缨挂着之耳。”狗于灶前蓄火，家益怔忪。复云：“儿婢皆在田中，狗助蓄火，幸可不烦邻里，此有何恶？”里中相骂，不言无狗怪，遂不肯杀。后数日，狗自暴死，卒无纤介之异。叔坚辟太尉椽、固陵长、原武令，终享大位。子条、蜀郡都尉，威龙、司徒掾。
3 
  

  

世间多有... :	凡变怪，皆妇女下贱，何者？小人愚而善畏，欲信其说，类复裨增；文人亦不证察，与俱悼慑、邪气承虚，故速咎证。《易》曰：“其亡，斯自取灾。”若叔坚者，心固于金石，妖至而不惧，自求多福，壮矣乎！
4 
  

  

世间多有... :	昔晋文公出猎，见大虵，高如堤，其长竟路。文公曰：“天子见妖则修德，诸侯修政，大夫修宫，士修身。”乃即斋馆，忘食与寝，请庙曰：“孤牺牲瘯蠡，币帛不厚，罪一也。游逸无度，不?国政，罪二也。赋役重数，刑罚懆克，罪三也。有三罪矣，敢逃死乎？”其夜，守虵吏梦天杀虵，曰：“何故当圣君道为！”及明视之，则已臭烂。
5 
  

世间多有... :	武帝时迷于鬼神，尤信越巫，董仲舒数以为言。武帝欲验其道，令巫诅仲舒，仲舒朝服南面，诵咏经论，不能伤害，而巫者忽死。
《世间多有精物妖怪百端》
	 1 
  

  

世间多有... :	世间多有精物妖怪百端。
2 
  

  

世间多有... :	谨按：鲁相右扶风臧仲英为侍御史，家人作食，设桉，欻有不清尘土投污之。炊临熟，不知釜处。兵弩自行，火从箧中起，衣物烧尽，而簏故完。妇女婢使悉亡其镜，数日，堂下掷庭中，有人声言：“汝镜”。女孙年三四岁，亡之，求不能得，二三日乃于清中粪下啼：若此非一。
3 
  

  

世间多有... :	汝南有许季山者，素善卜卦，言：“家当有老青狗物，内中婉御者益喜与为之。诚欲绝，杀此狗，遣益喜归乡里。”皆如其言，因断无纤介，仲英迁太尉长史。
4 
  

  

世间多有... :	汝南汝阳西门亭有鬼魅，宾客宿止，有死亡，其厉猒者皆亡发失精。寻问其故，云：“先时颇已有怪物，其后，郡待奉掾宜禄郑奇来，去亭六七里，有一端正妇人，乞得寄载。奇初难之，然后上车，入亭，趋至楼下，吏卒檄白：‘楼不可上。’云：‘我不恶也。’时亦昏冥，遂上楼，与妇人栖宿。未明，发去，亭卒上楼扫除，见死妇，大惊，走白亭长。亭长击鼓会诸庐吏，其集诊之，乃亭西北八里吴氏妇新亡，以夜临殡，火灭；火至，失之，家即持去。奇发行里，腹痛，到新顿利阳亭加剧，物故，楼遂复上。”
5 
  

  

世间多有... :	谨按：北部督邮西平到伯夷年三十所，大有才决，长沙太守到若章孙也。日晡时到亭，勑前导人。录事掾白：“今尚早，可至前亭。”曰：“欲作文书，便留。”吏卒惶怖，言当解去。《传》云：“督邮欲于楼上观望，亟扫除。”须臾便上。未冥，楼镫，阶下复有火。勑：“我思道，不可见火，灭去。”吏知必有变，当用赴照，但藏置壶中耳。既冥，整服坐诵《六甲》、《孝经》、《易本》讫，卧。有顷，更转东首，以挐巾结两足帻冠之，密拔剑解带。夜时，有正黑者四五尺，稍高，走至柱屋，因覆伯夷。持被掩足，跣脱几失，再三，徐以剑带击魅脚，唿下火上照视，老狸正赤，略无衣毛，持下烧杀。明旦发楼屋，得所髡人结百馀，因从此绝。伯夷举孝廉，益阳长。
6 
  

  

世间多有... :	《楚辞》云：“鳖令尸亡，泝江而上，到崏山下苏起，蜀人神之，尊立为王。”汉淮阳太守尹齐，其治严酷，死未及殓，怨家欲烧之，尸亦飞去，见于书传。楼上新妇，岂虚也哉？
《世间多有伐木血出以为怪者》
	 1 
  

  

世间多有... :	世间多有伐木血出以为怪者。
2 
  

  

世间多有... :	谨按：桂阳太守江夏张辽叔高去??令家居，买田，田中有大树十馀围，扶疏盖数亩地，播不生谷，遣客伐之，木中血出。客惊怖，归，具事白叔高。大怒：“老树汁出，此何等血？”因自严行，复斫之，血大流洒，叔高使先斫其枝，上有一空处，白头公可长四五尺，忽出往赴叔高，高乃逆格之，凡杀四头。左右皆怖伏地，而叔高恬如也。徐熟视，非人非兽也，遂伐其木。其年同司空辟侍御史，兖州刺史，以二千石之尊，过乡里，荐祝祖考。白日绣衣，荣羡如此，其祸安居？《春秋国语》曰：“木石之怪夔、魍魉。”物恶能害人乎？
《世间多有虵作怪者》
	 1 
  

  

世间多有... :	世间多有虵作怪者。
2 
  

  

世间多有... :	谨按：车骑将军巴郡冯绲鸿卿为议郎，发绶笥，有二赤虵，可长二尺，分南北走，大用忧怖。许季山孙字宁方，得其先人秘要，绲请使卜，云：“君后三岁，当为边将，东北四五里，官以东为名，复五年，为大将军，南征，此吉祥。”鸿卿意威名解，实应且惑。居无几，拜尚书、辽东太守、廷尉、太常。会武陵蛮夷黄高攻烧南郡，鸿卿以威名素着，选登亚将，统六师之任，奋虓虎之势。后为屯骑校尉、将作大匠、河南尹，复再临理，官纪数方面，如宁方之言。《春秋》：“外虵与内虵鬭。”文帝时亦复有此，《传》、《志》着其云为，而鸿卿独以终吉，岂所谓“或得神以昌”乎？
《世间人家多有见赤白光为变怪者》
	 1 
  

  

世间人家... :	世间人家多有见赤白光为变怪者。
2 
  

  

世间人家... :	谨按：太尉梁国桥玄公祖为司徒长史，五月末所，于中门外卧，夜半后，见东壁正白，如开门明，唿问左右，左右莫见。因起自往手收莫之，壁自如故，还床，复见之，心大悸动。其旦，予适往候之，语次相告，因为说：“乡人有董彦兴者，即许季山外孙也。其探颐索隐，穷神知化，虽眭孟、京房无以过也。然天性褊狭，羞于卜术。间来候师王叔茂，请起往迎。”须臾，便与俱还。公祖虚礼盛馔，下席行觞。彦兴自陈：“下土诸生，无他异分，币重言甘，诚有踧踖。颇能别者，愿得从事。”公祖辞让再三，尔乃听之。曰：“府君当有怪白光如门明者，然不为害也。六月上旬鸡鸣时，南家哭声、吉也。到秋节，迁北，行郡以金为名，位至将军、三公。”公祖曰：“怪异如此，救族不暇，何能致望于所不图？此相饶耳。”到六月九日未明，太尉杨秉暴薨。七月二日，拜鉅鹿太守，“鉅”边有金，后为度辽将军，历登三事。今妖见此，而应在彼，犹赵鞅梦童子裸歌而吴入郢也。

