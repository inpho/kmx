卷十四　心章句下

	●四十七
	孟子曰：不仁哉，梁惠王也！仁者以其所爱及其所不爱，不仁者以其所不爱及其所爱。
	公孙丑问曰：何谓也？
	梁惠王以土地之故，糜烂其民而战之，大败，将复之，恐不能胜，故驱其所爱子弟以殉之，是之谓以其所不爱及其所爱也。
	
	●四十八
	孟子曰：《春秋》无义战。彼善于此，则有之矣。征者上伐下也，敌国不相征也。
	
	●四十九
	孟子曰：尽信《书》，则不如无《书》。吾于《武成》，取二三策而已矣。仁人无敌于天下。以至仁伐至不仁，而何其血之流杵也？
	
	●五十
	孟子曰：有人曰：我善为陈，我善为战。大罪也。国君好仁，天下无敌焉。南面而征北狄怨，东面而征西夷怨。曰：奚为后我？武王之伐殷也，革车三百两，虎贲三千人。王曰：无畏！宁尔也，非敌百姓也。若崩厥角稽首。征之为言正也，各欲正己也，焉用战？
	
	●五十一
	孟子曰：梓匠轮舆能与人规矩，不能使人巧。
	
	●五十二
	孟子曰：舜之饭糗茹草也，若将终身焉；及其为天子也，被袗衣，鼓琴，二女果，若固有之。
	
	●五十三
	孟子曰：吾今而后知杀人亲之重也：杀人之父，人亦杀其父；杀人之兄，人亦杀其兄。然则非自杀之也，一闲耳。
	
	●五十四
	孟子曰：古之为关也，将以御暴。今之为关也，将以为暴。
	
	●五十五
	孟子曰：身不行道，不行于妻子；使人不以道，不能行于妻子。
	
	●五十六
	孟子曰：周于利者，凶年不能杀；周于德者，邪世不能乱。
	
	●五十七
	孟子曰：好名之人，能让千乘之国；苟非其人，箪食豆羹见于色。
	
	●五十八
	孟子曰：不信仁贤，则国空虚。无礼义，则上下乱。无政事，则财用不足。
	
	●五十九
	孟子曰：不仁而得国者，有之矣；不仁而得天下，未之有也。
	
	●六十
	孟子曰：民为贵，社稷次之，君为轻。是故得乎丘民而为天子，得乎天子为诸侯，得乎诸侯为大夫。诸侯危社稷，则变置。牺牲既成，粢盛既洁，祭祀以时，然而旱干水溢，则变置社稷。
	
	●六十一
	孟子曰：圣人，百世之师也，伯夷、柳下惠是也。故闻伯夷之风者，顽夫廉，懦夫有立志；闻柳下惠之风者，薄夫敦，鄙夫宽。奋乎百世之上。百世之下，闻者莫不兴起也。非圣人而能若是乎，而况于亲炙之者乎？
	
	●六十二
	孟子曰：仁也者，人也。合而言之，道也。
	
	●六十三
	孟子曰：孔子之去鲁，曰：迟迟吾行也。去父母国之道也。去齐，接淅而行，去他国之道也。
	
	●六十四
	孟子曰：君子之戹于陈蔡之闲，无上下之交也。
	
	●六十五
	貉稽曰：稽大不理于口。
	孟子曰：无伤也。士憎兹多口。《诗》云：忧心悄悄，愠于群小。孔子也。肆不殄厥愠，亦不陨厥问。文王也。
	
	●六十六
	孟子曰：贤者以其昭昭，使人昭昭；今以其昬昬，使人昭昭。
	
	●六十七
	孟子谓高子曰：山径之蹊闲，介然用之而成路。为闲不用，则茅塞之矣。今茅塞子之心矣。
	
	●六十八
	高子曰：禹之声，尚文王之声。
	孟子曰：何以言之？
	曰：以追蠡。
	曰：是奚足哉？城门之轨，两马之力与？
	
	●六十九
	齐饥。陈臻曰：国人皆以夫子将复为发棠，殆不可复。
	孟子曰：是为冯妇也。晋人有冯妇者，善搏虎，卒为善士。则之野，有众逐虎。虎负嵎，莫之敢撄。望见冯妇，趋而迎之。冯妇攘臂下车。众皆悦之，其为士者笑之。
	
	●七十
	孟子曰：口之于味也，目之于色也，耳之于声也，鼻之于臭也，四肢之于安佚也，性也，有命焉，君子不谓性也。仁之于父子也，义之于君臣也，礼之于宾主也，智之于贤者也，圣人之于天道也，命也，有性焉，君子不谓命也。
	
	●七十一
	浩生不害问曰：乐正子，何人也？
	孟子曰：善人也，信人也。
	何谓善？何谓信？
	曰：可欲之谓善，有诸己之谓信。充实之谓美，充实而有光辉之谓大，大而化之之谓圣，圣而不可知之之谓神。乐正子，二之中，四之下也。
	
	●七十二
	孟子曰：逃墨必归于杨，逃杨必归于儒。归，斯受之而已矣。今之与杨墨辩者，如追放豚，既入其苙，又从而招之。
	
	●七十三
	孟子曰：有布缕之征，粟米之征，力役之征。君子用其一，缓其二。用其二而民有殍，用其三而父子离。
	
	●七十四
	孟子曰：诸侯之宝三：土地，人民，政事。宝珠玉者，殃必及身。
	
	●七十五
	盆成括仕于齐。孟子曰：死矣盆成括！
	盆成括见杀。门人问曰：夫子何以知其将见杀？
	曰：其为人也小有才，未闻君子之大道也，则足以杀其躯而已矣。
	
	●七十六
	孟子之滕，馆于上宫。有业屦于牖上，馆人求之弗得。或问之曰：若是乎从者之廀也？
	曰：子以是为窃屦来与？曰：殆非也。
	夫子之设科也，往者不追，来者不距。苟以是心至，斯受之而已矣。
	
	●七十七
	孟子曰：人皆有所不忍，达之于其所忍，仁也；人皆有所不为，达之于其所为，义也。人能充无欲害人之心，而仁不可胜用也；人能充无穿踰之心，而义不可胜用也。人能充无受尔汝之实，无所往而不为义也。士未可以言而言，是以言餂之也；可以言而不言，是以不言餂之也，是皆穿踰之类也。
	
	●七十八
	孟子曰：言近而指远者，善言也；守约而施博者，善道也。君子之言也，不下带而道存焉。君子之守，修其身而天下平。人病舍其田而芸人之田，所求于人者重，而所以自任者轻。
	
	●七十九
	孟子曰：尧舜，性者也；汤武，反之也。动容周旋中礼者，盛德之至也；哭死而哀，非为生者也；经德不回，非以干禄也；言语必信，非以正行也。君子行法，以俟命而已矣。
	
	●八十
	孟子曰：说大人，则藐之，勿视其巍巍然。堂高数仞，榱题数尺，我得志弗为也；食前方丈，侍妾数百人，我得志弗为也；般乐饮酒，驱骋田猎，后车千乘，我得志弗为也。在彼者，皆我所不为也；在我者，皆古之制也，吾何畏彼哉？
	
	●八十一
	孟子曰：养心莫善于寡欲。其为人也寡欲，虽有不存焉者，寡矣；其为人也多欲，虽有存焉者，寡矣。
	
	●八十二
	曾皙嗜羊枣，而曾子不忍食羊枣。公孙丑问曰：脍炙与羊枣孰美？
	孟子曰：脍炙哉！
	公孙丑曰：然则曾子何为食脍炙而不食羊枣？
	曰：脍炙所同也，羊枣所独也。讳名不讳姓，姓所同也，名所独也。
	
	●八十三
	万章问曰：孔子在陈曰：盍归乎来！吾党之士狂简，进取，不忘其初。孔子在陈，何思鲁之狂士？
	孟子曰：孔子不得中道而与之，必也狂獧乎！狂者进取，獧者有所不为也。孔子岂不欲中道哉？不可必得，故思其次也。
	敢问何如斯可谓狂矣？
	曰：如琴张、曾皙、牧皮者，孔子之所谓狂矣。
	何以谓之狂也？
	曰：其志嘐嘐然，曰古之人，古之人。夷考其行而不掩焉者也。狂者又不可得，欲得不屑不洁之士而与之，是獧也，是又其次也。孔子曰：过我门而不入我室，我不憾焉者，其惟乡原乎！乡原，德之贼也。
	曰：何如斯可谓之乡原矣？
	曰：何以是嘐嘐也？言不顾行，行不顾言，则曰：古之人，古之人。行何为踽踽凉凉？生斯世也，为斯世也，善斯可矣。阉然媚于世也者，是乡原也。
	万子曰：一乡皆称原人焉，无所往而不为原人，孔子以为德之贼，何哉？
	曰：非之无举也，刺之无刺也；同乎流俗，合乎污世；居之似忠信，行之似廉洁；众皆悦之，自以为是，而不可与入尧舜之道，故曰德之贼也。孔子曰：恶似而非者：恶莠，恐其乱苗也；恶佞，恐其乱义也；恶利口，恐其乱信也；恶郑声，恐其乱乐也；恶紫，恐其乱朱也；恶乡原，恐其乱德也。君子反经而已矣。经正，则庶民兴；庶民兴，斯无邪慝矣。
	
	●八十四
	孟子曰：由尧舜至于汤，五百有余岁，若禹、皋陶，则见而知之；若汤，则闻而知之。由汤至于文王，五百有余岁，若伊尹、莱朱则见而知之；若文王，则闻而知之。由文王至于孔子，五百有余岁，若太公望、散宜生，则见而知之；若孔子，则闻而知之。由孔子而来至于今，百有余岁，去圣人之世，若此其未远也；近圣人之居，若此其甚也，然而无有乎尔，则亦无有乎尔。
	
