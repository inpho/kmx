卷十　万章章句下

	●十
	孟子曰：伯夷，目不视恶色，耳不听恶声。非其君不事，非其民不使。治则进，乱则退。横政之所出，横民之所止，不忍居也。思与乡人处，如以朝衣朝冠坐于涂炭也。当纣之时，居北海之滨，以待天下之清也。故闻伯夷之风者，顽夫廉，懦夫有立志。
	伊尹曰：何事非君？何使非民？治亦进，乱亦进。曰：天之生斯民也，使先知觉后知，使先觉觉后觉。予，天民之先觉者也；予将以此道觉此民也。思天下之民匹夫匹妇有不与被尧舜之泽者，若己推而内之沟中，其自任以天下之重也。
	柳下惠，不羞污君，不辞小官。进不隐贤，必以其道。遗佚而不怨，阨穷而不悯。与乡人处，由由然不忍去也。尔为尔，我为我，虽袒裼裸裎于我侧，尔焉能浼我哉？故闻柳下惠之风者，鄙夫宽，薄夫敦。
	孔子之去齐，接淅而行；去鲁，曰：迟迟吾行也。去父母国之道也。可以速而速，可以久而久，可以处而处，可以仕而仕，孔子也。
	孟子曰：伯夷，圣之清者也；伊尹，圣之任者也；柳下惠，圣之和者也；孔子，圣之时者也。孔子之谓集大成。集大成也者，金声而玉振之也。金声也者，始条理也；玉振之也者，终条理也。始条理者，智之事也；终条理者，圣之事也。智，譬则巧也；圣，譬则力也。由射于百步之外也，其至，尔力也；其中，非尔力也。
	
	●十一
	北宫锜问曰：周室班爵禄也，如之何？
	孟子曰：其详不可得闻也。诸侯恶其害己也，而皆去其籍。然而轲也，尝闻其略也。天子一位，公一位，侯一位，伯一位，子、男同一位，凡五等也。君一位，卿一位，大夫一位，上士一位，中士一位，下士一位，凡六等。
	天子之制，地方千里，公侯皆方百里，伯七十里，子、男五十里，凡四等。不能五十里，不达于天子，附于诸侯，曰附庸。天子之卿受地视侯，大夫受地视伯，元士受地视子、男。
	大国地方百里，君十卿禄，卿禄四大夫，大夫倍上士，上士倍中士，中士倍下士，下士与庶人在官者同禄，禄足以代其耕也。次国地方七十里，君十卿禄，卿禄三大夫，大夫倍上士，上士倍中士，中士倍下士，下士与庶人在官者同禄，禄足以代其耕也。小国地方五十里，君十卿禄，卿禄二大夫，大夫倍上士，上士倍中士，中士倍下士，下士与庶人在官者同禄，禄足以代其耕也。耕者之所获，一夫百亩。百亩之粪，上农夫食九人，上次食八人，中食七人，中次食六人，下食五人。庶人在官者，其禄以是为差。
	
	●十二
	万章问曰：敢问友。
	孟子曰：不挟长，不挟贵，不挟兄弟而友。友也者，友其德也，不可以有挟也。孟献子，百乘之家也，有友五人焉：乐正裘、牧仲，其三人，则予忘之矣。献子之与此五人者友也，无献子之家者也。此五人者，亦有献子之家，则不与之友矣。非惟百乘之家为然也。虽小国之君亦有之。费惠公曰：吾于子思，则师之矣；吾于颜般，则友之矣；王顺、长息则事我者也。非惟小国之君为然也，虽大国之君亦有之。晋平公之于亥唐也，入云则入，坐云则坐，食云则食。虽疏食菜羹，未尝不饱，盖不敢不饱也。然终于此而已矣。弗与共天位也，弗与治天职也，弗与食天禄也，士之尊贤者也，非王公之尊贤也。舜尚见帝，帝馆甥于贰室，亦飨舜，迭为宾主，是天子而友匹夫也。用下敬上，谓之贵贵；用上敬下，谓之尊贤。贵贵、尊贤，其义一也。
	
	●十三
	万章问曰：敢问交际何心也？
	孟子曰：恭也。
	曰：却之却之为不恭，何哉？
	曰：尊者赐之，曰其所取之者，义乎，不义乎，而后受之，以是为不恭，故弗却也。
	曰：请无以辞却之，以心却之，曰其取诸民之不义也，而以他辞无受，不可乎？
	曰：其交也以道，其接也以礼，斯孔子受之矣。
	万章曰：今有御人于国门之外者，其交也以道，其餽也以礼，斯可受御与？
	曰：不可。《康诰》曰：杀越人于货，闵不畏死，凡民罔不譈。是不待教而诛者也。殷受夏，周受殷，所不辞也。于今为烈，如之何其受之？
	曰：今之诸侯取之于民也，犹御也。苟善其礼际矣，斯君子受之，敢问何说也？
	曰：子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？
	曰：然则孔子之仕也，非事道与？
	曰：事道也。
	事道奚猎较也？
	曰：孔子先簿正祭器，不以四方之食供簿正。
	曰：奚不去也？
	曰：为之兆也。兆足以行矣，而不行，而后去，是以未尝有所终三年淹也。孔子有见行可之仕，有际可之仕，有公养之仕也。于季桓子，见行可之仕也；于卫灵公，际可之仕也；于卫孝公，公养之仕也。

	●十四
	孟子曰：仕非为贫也，而有时乎为贫；娶妻非为养也，而有时乎为养。为贫者，辞尊居卑，辞富居贫。辞尊居卑，辞富居贫，恶乎宜乎？抱关击柝。孔子尝为委吏矣，曰会计当而已矣。尝为乘田矣，曰牛羊茁壮，长而已矣。位卑而言高，罪也；立乎人之本朝，而道不行，耻也

	●十五
	万章曰：士之不託诸侯，何也？
	孟子曰：不敢也。诸侯失国，而后託于诸侯，礼也；士之託于诸侯，非礼也。
	万章曰：君餽之粟，则受之乎？
	曰：受之。
	受之何义也？
	曰：君之于氓也，固周之。
	曰：周之则受，赐之则不受，何也？
	曰：不敢也。
	曰：敢问其不敢何也？
	曰：抱关击柝者，皆有常职以食于上。无常职而赐于上者，以为不恭也。
	曰：君餽之，则受之，不识可常继乎？
	曰：缪公之于子思也，亟问，亟餽鼎肉。子思不悦。于卒也，摽使者出诸大门之外，北面稽首再拜而不受。曰：今而后知君之犬马畜伋。盖自是台无餽也。悦贤不能举，又不能养也，可谓悦贤乎？
	曰：敢问国君欲养君子，如何斯可谓养矣？
	曰：以君命将之，再拜稽首而受。其后廪人继粟，庖人继肉，不以君命将之。子思以为鼎肉，使己仆仆尔亟拜也，非养君子之道也。尧之于舜也，使其子九男事之，二女女焉，百官牛羊仓廪备，以养舜于畎亩之中，后举而加诸上位。故曰：王公之尊贤者也。

	●十六
	万章曰：敢问不见诸侯，何义也？
	孟子曰：在国曰市井之臣，在野曰草莽之臣，皆谓庶人。庶人不传质为臣，不敢见于诸侯，礼也。
	万章曰：庶人，召之役，则往役；君欲见之，召之，则不往见之，何也？
	曰：往役，义也；往见，不义也。且君之欲见之也，何为也哉？
	曰：为其多闻也，为其贤也。
	曰：为其多闻也，则天子不召师，而况诸侯乎？为其贤也，则吾未闻欲见贤而召之也。缪公亟见于子思，曰：古千乘之国以友士，何如？子思不悦，曰：古之人有言：曰事之云乎，岂曰友之云乎？子思之不悦也，岂不曰：以位，则子，君也；我，臣也。何敢与君友也？以德，则子事我者也。奚可以与我友？千乘之君求与之友，而不可得也，而况可召与？齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。
	曰：敢问招虞人何以？
	曰：以皮冠。庶人以旃，士以旂，大夫以旌。以大夫之招招虞人，虞人死不敢往。以士之招招庶人，庶人岂敢往哉。况乎以不贤人之招招贤人乎？欲见贤人而不以其道，犹欲其入而闭之门也。夫义，路也；礼，门也。惟君子能由是路，出入是门也。《诗》云：周道如砥，其直如矢；君子所履，小人所视。
	万章曰：孔子，君命召，不俟驾而行。然则孔子非与？
	曰：孔子当仕有官职，而以其官召之也。

	●十七
	孟子谓万章曰：一乡之善士，斯友一乡之善士；一国之善士，斯友一国之善士；天下之善士，斯友天下之善士。以友天下之善士为未足，又尚论古之人。颂其诗，读其书，不知其人，可乎？是以论其世也。是尚友也。

	●十八
	齐宣王问卿。孟子曰：王何卿之问也？
	王曰：卿不同乎？
	曰：不同。有贵戚之卿，有异姓之卿。
	王曰：请问贵戚之卿。
	曰：君有大过则谏，反覆之而不听，则易位。
	王勃然变乎色。曰：王勿异也。王问臣，臣不敢不以正对。
	王色定，然后请问异姓之卿。曰：君有过则谏，反覆之而不听，则去。
	
