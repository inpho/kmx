卷二　梁惠王章句下

	●八
	庄暴见孟子，曰：暴见于王，王语暴以好乐，暴未有以对也。曰：好乐何如？
	孟子曰：王之好乐甚，则齐国其庶几乎！
	他日，见于王曰：王尝语庄子以好乐，有诸？王变乎色，曰：寡人非能好先王之乐也，直好世俗之乐耳。
	曰：王之好乐甚，则齐其庶几乎！今之乐犹古之乐也。曰：可得闻与？
	曰：独乐乐，与人乐乐，孰乐？曰：不若与人。
	曰：与少乐乐，与众乐乐，孰乐？曰：不若与众。
	臣请为王言乐：今王鼓乐于此，百姓闻王钟鼓之声，管籥之音，举疾首蹙頞而相告曰：吾王之好鼓乐，夫何使我至于此极也？父子不相见，兄弟妻子离散。今王田猎于此，百姓闻王车马之音，见羽旄之美，举疾首蹙頞而相告曰：吾王之好田猎，夫何使我至于此极也？父子不相见，兄弟妻子离散。此无他，不与民同乐也。
	今王鼓乐于此，百姓闻王钟鼓之声，管籥之音，举欣欣然有喜色而相告曰：吾王庶几无疾病与？何以能鼓乐也？今王田猎于此，百姓闻王车马之音，见羽旄之美，举欣欣然有喜色而相告曰吾王庶几无疾病与？何以能田猎也？此无他，与民同乐也。今王与百姓同乐，则王矣。
	
	●九
	齐宣王问曰：文王之囿方七十里，有诸？
	孟子对曰：于传有之。
	曰：若是其大乎？
	曰：民犹以为小也。
	曰：寡人之囿方四十里，民犹以为大，何也？
	曰：文王之囿方七十里，刍荛者往焉，雉兔者往焉，与民同之。民以为小，不亦宜乎？臣始至于境，问国之大禁，然后敢入。臣闻郊关之内有囿方四十里，杀其麋鹿者如杀人之罪。则是方四十里，为阱于国中。民以为大，不亦宜乎？
	
	●十
	齐宣王问曰：交邻国有道乎？
	孟子对曰：有。惟仁者为能以大事小，是故汤事葛，文王事昆夷；惟智者为能以小事大，故大王事獯鬻，句践事吴。以大事小者，乐天者也；以小事大者，畏天者也。乐天者保天下，畏天者保其国。《诗》云：畏天之威，于时保之。
	王曰：大哉言矣！寡人有疾，寡人好勇。
	对曰：王请无好小勇。夫抚剑疾视曰，彼恶敢当我哉！此匹夫之勇，敌一人者也。王请大之！《诗》云：王赫斯怒，爰整其旅，以遏徂莒，以笃周祜，以对于天下。此文王之勇也。文王一怒而安天下之民。《书》曰：天降下民，作之君，作之师。惟曰其助上帝，宠之四方。有罪无罪，惟我在，天下曷敢有越厥志？一人衡行于天下，武王耻之。此武王之勇也。而武王亦一怒而安天下之民。今王亦一怒而安天下之民，民惟恐王之不好勇也。
	
	●十一
	齐宣王见孟子于雪宫。王曰：贤者亦有此乐乎？
	孟子对曰：有。人不得，则非其上矣。不得而非其上者，非也；为民上而不与民同乐者，亦非也。乐民之乐者，民亦乐其乐；忧民之忧者，民亦忧其忧。乐以天下，忧以天下，然而不王者，未之有也。
	昔者齐景公问于晏子曰：吾欲观于转附、朝儛，遵海而南，放于琅邪。吾何脩而可以比于先王观也？晏子对曰：善哉问也！天子适诸侯曰巡狩，巡狩者巡所守也；诸侯朝于天子曰述职，述职者述所职也。无非事者。春省耕而补不足，秋省敛而助不给。夏谚曰：吾王不游，吾何以休？吾王不豫，吾何以助？一游一豫，为诸侯度。今也不然：师行而粮食，饥者弗食，劳者弗息。睊睊胥谗，民乃作慝。方命虐民，饮食若流。流连荒亡，为诸侯忧。从流下而忘反谓之流，从流上而忘反谓之连，从兽无厌谓之荒，乐酒无厌谓之亡。先王无流连之乐，荒亡之行。惟君所行也。景公说，大戒于国，出舍于郊。于是始兴发补不足。召大师曰：为我作君臣相说之乐！盖征招角招是也。其诗曰：畜君何尤？畜君者，好君也。
	
	●十二
	齐宣王问曰：人皆谓我毁明堂。毁诸？已乎？
	孟子对曰：夫明堂者，王者之堂也。王欲行王政，则勿毁之矣。
	王曰：王政可得闻与？
	对曰：昔者文王之治岐也，耕者九一，仕者世禄，关市讥而不征，泽梁无禁，罪人不孥。老而无妻曰鳏。老而无夫曰寡。老而无子曰独。幼而无父曰孤。此四者，天下之穷民而无告者。文王发政施仁，必先斯四者。《诗》云：哿矣富人，哀此茕独。
	王曰：善哉言乎！
	曰：王如善之，则何为不行？
	王曰：寡人有疾，寡人好货。
	对曰：昔者公刘好货，《诗》云：乃积乃仓，乃裹糇粮，于橐于囊。思戢用光。弓矢斯张，干戈戚扬，爰方启行。故居者有积仓，行者有裹粮也，然后可以爰方启行。王如好货，与百姓同之，于王何有？
	王曰：寡人有疾，寡人好色。
	对曰：昔者大王好色，爱厥妃。《诗》云：古公亶甫，来朝走马，率西水浒，至于岐下。爰及姜女，聿来胥宇。当是时也，内无怨女，外无旷夫。王如好色，与百姓同之，于王何有？
	
	●十三
	孟子谓齐宣王曰：王之臣有託其妻子于其友，而之楚游者。比其反也，则冻馁其妻子，则如之何？
	王曰：弃之。
	曰：士师不能治士，则如之何？
	王曰：已之。
	曰：四境之内不治，则如之何？
	王顾左右而言他。
	
	●十四
	孟子见齐宣王曰：所谓故国者，非谓有乔木之谓也，有世臣之谓也。王无亲臣矣，昔者所进，今日不知其亡也。
	王曰：吾何以识其不才而舍之？
	曰：国君进贤，如不得已，将使卑踰尊，疏踰戚，可不慎与？左右皆曰贤，未可也；诸大夫皆曰贤，未可也；国人皆曰贤，然后察之；见贤焉，然后用之。左右皆曰不可，勿听；诸大夫皆曰不可，勿听；国人皆曰不可，然后察之；见不可焉，然后去之。左右皆曰可杀，勿听；诸大夫皆曰可杀，勿听；国人皆曰可杀，然后察之；见可杀焉，然后杀之。故曰，国人杀之也。如此，然后可以为民父母。
	
	●十五
	齐宣王问曰：汤放桀，武王伐纣，有诸？
	孟子对曰：于传有之。
	曰：臣弒其君可乎？
	曰：贼仁者谓之贼，贼义者谓之残，残贼之人谓之一夫。闻诛一夫纣矣，未闻弒君也。
	
	●十六
	孟子见齐宣王曰：为巨室，则必使工师求大木。工师得大木。则王喜，以为能胜其任也。匠人斵而小之，则王怒，以为不胜其任矣。夫人幼而学之，壮而欲行之。王曰姑舍女所学而从我，则何如？今有璞玉于此，虽万镒，必使玉人彫琢之。至于治国家，则曰姑舍女所学而从我，则何以异于教玉人彫琢玉哉？
	
	●十七
	齐人伐燕，胜之。宣王问曰：或谓寡人勿取，或谓寡人取之。以万乘之国伐万乘之国，五旬而举之，人力不至于此。不取，必有天殃。取之，何如？
	孟子对曰：取之而燕民悦，则取之。古之人有行之者，武王是也。取之而燕民不悦，则勿取。古之人有行之者，文王是也。以万乘之国伐万乘之国，箪食壶浆，以迎王师。岂有他哉？避水火也。如水益深，如火益热，亦运而已矣。
	
	●十八
	齐人伐燕，取之。诸侯将谋救燕。宣王曰：诸侯多谋伐寡人者，何以待之？
	孟子对曰：臣闻七十里为政于天下者，汤是也。未闻以千里畏人者也。《书》曰：汤一征，自葛始。天下信之。东面而征，西夷怨；南面而征，北狄怨。曰，奚为后我？民望之，若大旱之望云霓也。归市者不止，耕者不变。诛其君而弔其民，若时雨降，民大悦。《书》曰：徯我后，后来其苏。
	今燕虐其民，王往而征之。民以为将拯己于水火之中也，箪食壶浆，以迎王师。若杀其父兄，系累其子弟，毁其宗庙，迁其重器，如之何其可也？天下固畏齐之彊也。今又倍地而不行仁政，是动天下之兵也。王速出令，反其旄倪，止其重器，谋于燕众，置君而后去之，则犹可及止也。
	
	●十九
	邹与鲁闹。穆公问曰：吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可也？
	孟子对曰：凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：戒之戒之！出乎尔者，反乎尔者也。夫民今而后得反之也。君无尤焉。君行仁政，斯民亲其上、死其长矣。
	
	●二十
	滕文公问曰：滕，小国也，间于齐楚。事齐乎？事楚乎？
	孟子对曰：是谋非吾所能及也。无已，则有一焉：凿斯池也，筑斯城也，与民守之，效死而民弗去，则是可为也。
	
	●二十一
	滕文公问曰：齐人将筑薛，吾甚恐。如之何则可？
	孟子对曰：昔者大王居邠，狄人侵之，去之岐山之下居焉。非择而取之，不得已也。苟为善，后世子孙必有王者矣。君子创业垂统，为可继也。若夫成功，则天也。君如彼何哉？彊为善而已矣。
	
	●二十二
	滕文公问曰：滕，小国也。竭力以事大国，则不得免焉。如之何则可？
	孟子对曰：昔者大王居邠，狄人侵之。事之以皮币，不得免焉；事之以犬马，不得免焉；事之以珠玉，不得免焉。乃属其耆老而告之曰：狄人之所欲者，吾土地也。吾闻之也：君子不以其所以养人者害人。二三子何患乎无君？我将去之。去邠，踰梁山，邑于岐山之下居焉。邠人曰：仁人也，不可失也。从之者如归市。或曰：世守也，非身之所能为也。效死勿去。君请择于斯二者。
	
	●二十三
	鲁平公将出。嬖人臧仓者请曰：他日君出，则必命有司所之。今乘舆已驾矣，有司未知所之。敢请。公曰：将见孟子。曰：何哉？君所为轻身以先于匹夫者，以为贤乎？礼义由贤者出。而孟子之后丧踰前丧。君无见焉！公曰：诺。
	乐正子入见，曰：君奚为不见孟轲也？曰：或告寡人曰，孟子之后丧踰前丧，是以不往见也。曰：何哉君所谓踰者？前以士，后以大夫；前以三鼎，而后以五鼎与？曰：否。谓棺椁衣衾之美也。曰：非所谓踰也，贫富不同也。
	乐正子见孟子，曰：克告于君，君为来见也。嬖人有臧仓者沮君，君是以不果来也。曰：行或使之，止或尼之。行止，非人所能也。吾之不遇鲁侯，天也。臧氏之子焉能使予不遇哉？
