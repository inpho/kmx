卷八　离娄章句下

	●二十九
	孟子曰：舜生于诸冯，迁于负夏，卒于鸣条，东夷之人也。文王生于岐周，卒于毕郢，西夷之人也。地之相去也，千有余里；世之相后也，千有余岁。得志行乎中国，若合符节。先圣后圣，其揆一也。
	
	●三十
	子产听郑国之政，以其乘舆济人于溱洧。孟子曰：惠而不知为政。岁十一月徒杠成，十二月舆梁成，民未病涉也。君子平其政，行辟人可也。焉得人人而济之？故为政者，每人而悦之，日亦不足矣。
	
	●三十一
	孟子告齐宣王曰：君之视臣如手足；则臣视君如腹心；君之视臣如犬马，则臣视君如国人；君之视臣如土芥，则臣视君如寇雠。
	王曰：礼，为旧君有服，何如斯可为服矣？
	曰：谏行言听，膏泽下于民；有故而去，则君使人导之出疆，又先于其所往；去三年不反，然后收其田里。此之谓三有礼焉。如此，则为之服矣。今也为臣。谏则不行，言则不听；膏泽不下于民；有故而去，则君搏执之，又极之于其所往；去之日，遂收其田里。此之谓寇雠。寇雠何服之有？
	
	●三十二
	孟子曰：无罪而杀士，则大夫可以去；无罪而戮民，则士可以徙。
	
	●三十三
	孟子曰：君仁莫不仁，君义莫不义。
	
	●三十四
	孟子曰：非礼之礼，非义之义，大人弗为。
	
	●三十五
	孟子曰：中也养不中，才也养不才，故人乐有贤父兄也。如中也弃不中，才也弃不才，则贤不肖之相去，其闲不能以寸。
	
	●三十六
	孟子曰：人有不为也，而后可以有为。
	
	●三十七
	孟子曰：言人之不善，当如后患何？
	
	●三十八
	孟子曰：仲尼不为已甚者。
	
	●三十九
	孟子曰：大人者，言不必信，行不必果，惟义所在。
	
	●四十
	孟子曰：大人者，不失其赤子之心者也。
	
	●四十一
	孟子曰：养生者不足以当大事，惟送死可以当大事。
	
	●四十二
	孟子曰：君子深造之以道，欲其自得之也。自得之，则居之安；居之安，则资之深；资之深，则取之左右逢其原，故君子欲其自得之也。
	
	●四十三
	孟子曰：博学而详说之，将以反说约也。
	
	●四十四
	孟子曰：以善服人者，未有能服人者也；以善养人，然后能服天下。天下不心服而王者，未之有也。
	
	●四十五
	孟子曰：言无实不祥。不祥之实，蔽贤者当之。
	
	●四十六
	徐子曰：仲尼亟称于水，曰：水哉，水哉！何取于水也？
	孟子曰：原泉混混，不舍昼夜。盈科而后进，放乎四海，有本者如是，是之取尔。苟为无本，七八月之闲雨集，沟浍皆盈；其涸也，可立而待也。故声闻过情，君子耻之。
	
	●四十七
	孟子曰：人之所以异于禽于兽者几希，庶民去之，君子存之。舜明于庶物，察于人伦，由仁义行，非行仁义也。
	
	●四十八
	孟子曰：禹恶旨酒而好善言。汤执中，立贤无方。文王视民如伤，望道而未之见。武王不泄迩，不忘远。周公思兼三王，以施四事；其有不合者，仰而思之，夜以继日；幸而得之，坐以待旦。
	
	●四十九
	孟子曰：王者之迹熄而诗亡，诗亡然后春秋作。晋之乘，楚之梼杌，鲁之春秋，一也。其事则齐桓、晋文，其文则史。孔子曰：其义则丘窃取之矣。
	
	●五十
	孟子曰：君子之泽五世而斩，小人之泽五世而斩。予未得为孔子徒也，予私淑诸人也。
	
	●五十一
	孟子曰：可以取，可以无取，取伤廉；可以与，可以无与，与伤惠；可以死，可以无死，死伤勇。
	
	●五十二
	逄蒙学射于羿，尽羿之道，思天下惟羿为愈己，于是杀羿。孟子曰：是亦羿有罪焉。公明仪曰：宜若无罪焉。曰：薄乎云尔，恶得无罪？郑人使子濯孺子侵卫，卫使庾公之斯追之。子濯孺子曰：今日我疾作，不可以执弓，吾死矣夫！问其仆曰：追我者谁也？其仆曰：庾公之斯也。曰：吾生矣。其仆曰：庾公之斯，卫之善射者也，夫子曰吾生，何谓也？曰：庾公之斯学射于尹公之他，尹公之他学射于我。夫尹公之他，端人也，其取友必端矣。庾公之斯至，曰：夫子何为不执弓？曰：今日我疾作，不可以执弓。曰：小人学射于尹公之他，尹公之他学射于夫子。我不忍以夫子之道反害夫子。虽然，今日之事，君事也，我不敢废。抽矢扣轮，去其金，发乘矢而后反。
	
	●五十三
	孟子曰：西子蒙不洁，则人皆掩鼻而过之。虽有恶人，齐戒沐浴，则可以祀上帝。
	
	●五十四
	孟子曰：天下之言性也，则故而已矣。故者以利为本。所恶于智者，为其凿也。如智者若禹之行水也，则无恶于智矣。禹之行水也，行其所无事也。如智者亦行其所无事，则智亦大矣。天之高也，星辰之远也，苟求其故，千岁之日至，可坐而致也。
	
	●五十五
	公行子有子之丧，右师往弔，入门，有进而与右师言者，有就右师之位而与右师言者。孟子不与右师言，右师不悦曰：诸君子皆与驩言，孟子独不与驩言，是简驩也。
	孟子闻之，曰：礼，朝廷不历位而相与言，不踰阶而相揖也。我欲行礼，子敖以我为简，不亦异乎？
	
	●五十六
	孟子曰：君子所以异于人者，以其存心也。君子以仁存心，以礼存心。仁者爱人，有礼者敬人。爱人者人恆爱之，敬人者人恆敬之。有人于此，其待我以横逆，则君子必自反也：我必不仁也，必无礼也，此物奚宜至哉？其自反而仁矣，自反而有礼矣，其横逆由是也，君子必自反也：我必不忠。自反而忠矣，其横逆由是也，君子曰：此亦妄人也已矣。如此则与禽兽奚择哉？于禽兽又何难焉？是故君子有终身之忧，无一朝之患也。乃若所忧则有之：舜人也，我亦人也。舜为法于天下，可传于后世，我由未免为乡人也，是则可忧也。忧之如何？如舜而已矣。若夫君子所患则亡矣。非仁无为也，非礼无行也。如有一朝之患，则君子不患矣。
	
	●五十七
	禹、稷当平世，三过其门而不入，孔子贤之。颜子当乱世，居于陋巷。一箪食，一瓢饮。人不堪其忧，颜子不改其乐，孔子贤之。孟子曰：禹、稷、颜回同道。禹思天下有溺者，由己溺之也；稷思天下有饥者，由己饥之也，是以如是其急也。禹、稷、颜子易地则皆然。今有同室之人鬬者，救之，虽被发缨冠而救之，可也。乡邻有鬬者，被发缨冠而往救之，则惑也，虽闭户可也。
	
	●五十八
	公都子曰：匡章，通国皆称不孝焉。夫子与之游，又从而礼貌之，敢问何也？
	孟子曰：世俗所谓不孝者五：惰其四支，不顾父母之养，一不孝也；博弈好饮酒，不顾父母之养，二不孝也；好货财，私妻子，不顾父母之养，三不孝也；从耳目之欲，以为父母戮，四不孝也；好勇斗很，以危父母，五不孝也。章子有一于是乎？夫章子，子父责善而不相遇也。责善，朋友之道也；父子责善，贼恩之大者。夫章子，岂不欲有夫妻子母之属哉？为得罪于父，不得近。出妻屏子，终身不养焉。其设心以为不若是，是则罪之大者，是则章子已矣。
	
	●五十九
	曾子居武城，有越寇。或曰：寇至，盍去诸？曰：无寓人于我室，毁伤其薪木。寇退，则曰：修我墙屋，我将反。寇退，曾子反。左右曰：待先生，如此其忠且敬也。寇至则先去以为民望，寇退则反，殆于不可。沈犹行曰：是非汝所知也。昔沈犹有负刍之祸，从先生者七十人，未有与焉。
	子思居于卫，有齐寇。或曰：寇至，盍去诸？子思曰：如伋去，君谁与守？
	孟子曰：曾子、子思同道。曾子，师也，父兄也；子思，臣也，微也。曾子、子思易地则皆然。
	
	●六十
	储子曰：王使人瞷夫子，果有以异于人乎？
	孟子曰：何以异于人哉？尧舜与人同耳。
	
	●六十一
	齐人有一妻一妾而处室者，其良人出，则必餍酒肉而后反。其妻问所与饮食者，则尽富贵也。其妻告其妾曰：良人出，则必餍酒肉而后反；问其与饮食者，尽富贵也，而未尝有显者来，吾将瞷良人之所之也。
	蚤起，施从良人之所之，遍国中无与立谈者。卒之东郭墦闲，之祭者，乞其余；不足，又顾而之他，此其为餍足之道也。其妻归，告其妾曰：良人者，所仰望而终身也。今若此。与其妾讪其良人，而相泣于中庭。而良人未之知也，施施从外来，骄其妻妾。
	由君子观之，则人之所以求富贵利达者，其妻妾不羞也，而不相泣者，几希矣。
	
