卷四　公孙丑章句下

	●十
	孟子曰：天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣；然而不胜者，是天时不如地利也。城非不高也，池非不深也，兵革非不坚利也，米粟非不多也；委而去之，是地利不如人和也。故曰：域民不以封疆之界，固国不以山谿之险，威天下不以兵革之利。得道者多助，失道者寡助。寡助之至，亲戚畔之；多助之至，天下顺之。以天下之所顺，攻亲戚之所畔；故君子有不战，战必胜矣。
	
	●十一
	孟子将朝王，王使人来曰：寡人如就见者也，有寒疾，不可以风。朝将视朝，不识可使寡人得见乎？对曰：不幸而有疾，不能造朝。
	明日，出吊于东郭氏，公孙丑曰：昔者辞以病，今日吊，或者不可乎！曰：昔者疾，今日愈，如之何不吊？
	王使人问疾，医来。孟仲子对曰：昔者有王命，有采薪之忧，不能造朝。今病小愈，趋造于朝，我不识能至否乎？使数人要于路，曰：请必无归，而造于朝！
	不得已而之景丑氏宿焉。景子曰：内则父子，外则君臣，人之大伦也。父子主恩，君臣主敬。丑见王之敬子也，未见所以敬王也。
	曰：恶！是何言也！齐人无以仁义与王言者，岂以仁义为不美也？其心曰是何足与言仁义也云尔，则不敬莫大乎是。我非尧舜之道，不敢以陈于王前，故齐人莫如我敬王也。
	景子曰：否，非此之谓也。礼曰：父召，无诺；君命召，不俟驾。固将朝也，闻王命而遂不果，宜与夫礼若不相似然。
	曰：岂谓是与？曾子曰：晋楚之富，不可及也。彼以其富，我以吾仁；彼以其爵，我以吾义，吾何慊乎哉？夫岂不义而曾子言之？是或一道也。天下有达尊三：爵一，齿一，德一。朝廷莫如爵，乡党莫如齿，辅世长民莫如德。恶得有其一，以慢其二哉？故将大有为之君，必有所不召之臣。欲有谋焉，则就之。其尊德乐道，不如是不足与有为也。故汤之于伊尹，学焉而后臣之，故不劳而王；桓公之于管仲，学焉而后臣之，故不劳而霸。今天下地丑德齐，莫能相尚。无他，好臣其所教，而不好臣其所受教。汤之于伊尹，桓公之于管仲，则不敢召。管仲且犹不可召，而况不为管仲者乎？
	
	●十二
	陈臻问曰：前日于齐，王餽兼金一百而不受；于宋，餽七十镒而受；于薛，餽五十镒而受。前日之不受是，则今日之受非也；今日之受是，则前日之不受非也。夫子必居一于此矣。
	孟子曰：皆是也。当在宋也，予将有远行。行者必以赆，辞曰：餽赆。予何为不受？当在薛也，予有戒心。辞曰：闻戒。故为兵餽之，予何为不受？若于齐，则未有处也。无处而餽之，是货之也。焉有君子而可以货取乎？
	
	●十三
	孟子之平陆。谓其大夫曰：子之持戟之士，一日而三失伍，则去之否乎？
	曰：不待三。
	然则子之失伍也亦多矣。凶年饥岁，子之民，老羸转于沟壑，壮者散而之四方者，几千人矣。
	曰：此非距心之所得为也。
	曰：今有受人之牛羊而为之牧之者，则必为之求牧与刍矣。求牧与刍而不得，则反诸其人乎？抑亦立而视其死与？
	曰：此则距心之罪也。
	他日，见于王曰：王之为都者，臣知五人焉。知其罪者，惟孔距心。为王诵之。王曰：此则寡人之罪也。
	
	●十四
	孟子谓蚔鼃曰：子之辞灵丘而请士师，似也，为其可以言也。今既数月矣，未可以言与？
	蚔鼃谏于王而不用，致为臣而去。齐人曰：所以为蚔，则善矣；所以自为，则吾不知也。
	公都子以告。曰：吾闻之也：有官守者，不得其职则去；有言责者，不得其言则去。我无官守，我无言责也，则吾进退，岂不绰绰然有余裕哉？
	
	●十五
	孟子为卿于齐，出吊于滕，王使盖大夫王驩为辅行。王驩朝暮见，反齐滕之路，未尝与之言行事也。
	公孙丑曰：齐卿之位，不为小矣；齐滕之路，不为近矣。反之而未尝与言行事，何也？
	曰：夫既或治之，予何言哉？
	
	●十六
	孟子自齐葬于鲁，反于齐，止于嬴。
	充虞请曰：前日不知虞之不肖，使虞敦匠事。严，虞不敢请。今愿窃有请也，木若以美然。
	曰：古者棺椁无度，中古棺七寸，椁称之。自天子达于庶人。非直为观美也，然后尽于人心。不得，不可以为悦；无财，不可以为悦。得之为有财，古之人皆用之，吾何为独不然？且比化者，无使土亲肤，于人心独无恔乎？吾闻之君子：不以天下俭其亲。
	
	●十七
	沈同以其私问曰：燕可伐与？
	孟子曰：可。子哙不得与人燕，子之不得受燕于子哙。有仕于此，而子悦之，不告于王而私与之吾子之禄爵；夫士也，亦无王命而私受之于子，则可乎？何以异于是？
	齐人伐燕。或问曰：劝齐伐燕，有诸？
	曰：未也。沈同问燕可伐与？吾应之曰可，彼然而伐之也。彼如曰孰可以伐之？则将应之曰：为天吏，则可以伐之。今有杀人者，或问之曰人可杀与？则将应之曰可。彼如曰孰可以杀之？则将应之曰：为士师，则可以杀之。今以燕伐燕，何为劝之哉？
	
	●十八
	燕人畔。王曰：吾甚惭于孟子。
	陈贾曰：王无患焉。王自以为与周公，孰仁且智？
	王曰：恶！是何言也？
	曰：周公使管叔监殷，管叔以殷畔。知而使之，是不仁也；不知而使之，是不智也。仁智，周公未之尽也，而况于王乎？贾请见而解之。
	见孟子，问曰：周公何人也？
	曰：古圣人也。
	曰：使管叔监殷，管叔以殷畔也，有诸？
	曰：然。
	曰：周公知其将畔而使之与？
	曰：不知也。
	然则圣人且有过与？
	曰：周公，弟也；管叔，兄也。周公之过，不亦宜乎？且古之君子，过则改之；今之君子，过则顺之。古之君子，其过也，如日月之食，民皆见之；及其更也，民皆仰之。今之君子，岂徒顺之，又从为之辞。
	
	●十九
	孟子致为臣而归。王就见孟子，曰：前日愿见而不可得，得侍，同朝甚喜。今又弃寡人而归，不识可以继此而得见乎？对曰：不敢请耳，固所愿也。
	他日，王谓时子曰：我欲中国而授孟子室，养弟子以万钟，使诸大夫国人皆有所矜式。子盍为我言之？
	时子因陈子而以告孟子，陈子以时子之言告孟子。孟子曰：然。夫时子恶知其不可也？如使予欲富，辞十万而受万，是为欲富乎？季孙曰：异哉子叔疑！使己为政，不用，则亦已矣，又使其子弟为卿。人亦孰不欲富贵？而独于富贵之中，有私龙断焉。古之为市也，以其所有易其所无者，有司者治之耳。有贱丈夫焉，必求龙断而登之，以左右望而罔市利。人皆以为贱，故从而征之。征商，自此贱丈夫始矣。
	
	●二十
	孟子去齐，宿于昼。
	有欲为王留行者，坐而言。不应，隐几而卧。客不悦曰：弟子齐宿而后敢言，夫子卧而不听，请勿复敢见矣。
	曰：坐！我明语子。昔者鲁缪公无人乎子思之侧，则不能安子思；泄柳、申详，无人乎缪公之侧，则不能安其身。子为长者虑，而不及子思，子绝长者乎？长者绝子乎？
	
	●二十一
	孟子去齐。尹士语人曰：不识王之不可以为汤武，则是不明也；识其不可，然且至，则是干泽也。千里而见王，不遇故去。三宿而后出昼，是何濡滞也？士则兹不悦。
	高子以告。曰：夫尹士恶知予哉？千里而见王，是予所欲也；不遇故去，岂予所欲哉？予不得已也。予三宿而出昼，于予心犹以为速。王庶几改之。王如改诸，则必反予。夫出昼而王不予追也，予然后浩然有归志。予虽然，岂舍王哉？王由足用为善。王如用予，则岂徒齐民安，天下之民举安。王庶几改之，予日望之。予岂若是小丈夫然哉？谏于其君而不受，则怒，悻悻然见于其面。去则穷日之力而后宿哉？
	尹士闻之曰：士诚小人也。
	
	●二十二
	孟子去齐。充虞路问曰：夫子若有不豫色然。前日虞闻诸夫子曰：君子不怨天，不尤人。
	曰：彼一时，此一时也。五百年必有王者兴，其间必有名世者。由周而来，七百有余岁矣。以其数则过矣，以其时考之则可矣。夫天，未欲平治天下也；如欲平治天下，当今之世，舍我其谁也？吾何为不豫哉？
	
	●二十三
	孟子去齐，居休。
	公孙丑问曰：仕而不受禄，古之道乎？
	曰：非也。于崇，吾得见王。退而有去志，不欲变，故不受也。继而有师命，不可以请。久于齐，非我志也。
