世间悲哀喜乐，嗔怒忧愁，久惑于此，今转之：在己为哀，在他为悲。在己为乐，在他为喜。在己为嗔，在他为怒。在己为愁，在他为忧。若扶之与携，谢之与议，故之与右，诺之与已，相去千里也。


夫言之术，与智者言，依于博；与博者言，依于辩；与辩者言，依于安；与贵者言，依于势；与富者言，依于豪；与贫者言，依于利；与勇者言，依于敢；与愚者言，依于说。此言之术也。

不用在早图，不穷在早稼。非所宜言勿言，以避其愆。非所宜为勿为，以避其危。非所宜取勿取，以避其咎。非所宜争勿争，以避其声。一声而非，驷马勿追。一言而急，驷马不及。故恶言不出口，苟语不留耳。此谓君子也。


	
夫任臣之法，暗则不任也，慧则不从也，仁则不亲也，勇则不近也，信则不信也。不以人用人，故谓之神。怒出于不怒，为出于不为。视于无有，则得其所见。听于无声，则得其所闻。故无形者，有形之本。无声者，有声之母。循名责实，实之极也。按实定名，名之极也。参以相平，转而相成。故得之形名。
	
夫川竭而谷虚，丘夷而渊实。圣人以死，大盗不起。天下平而故也。圣人不死，大盗不止。何以知其然？为之斗斛而量之，则并斗斛而窃之。为之权衡以平之，则并与权衡而窃之。为之符玺以信之，则并与符玺而窃之。为之仁义以教之，则并仁义而窃之。何以知其然？彼窃财诛，窃国者为诸侯。诸侯之门，仁义存焉。是非窃仁义邪？故遂于大盗，霸诸侯。此重利也盗跖所不可桀者，乃圣人之罪也。

欲之与恶，善之与恶，四者变之失。恭之与俭，敬之与傲，四者失之修。故善素朴任惔忧而无失未有修焉，此德之永也。言有信而不为信，言有善而不为善者，不可不察也。
	
夫治之法，莫大于使私不行；君之功，莫大于使民不争。今也立法而行私，与法争。其乱也，甚于无法。立君而尊贤，与君争。其乱也，甚于无君。故有道之国法立，则私善不行，君立而贤者不尊。民一于君，事断于法，此治国之道也。明君之督大臣，缘身而责名，缘名而责形，缘形而责实。臣惧其重诛之至，于是不敢行其私矣。


心欲安静，虑欲深远。心安静则神策生，虑深远则计谋成。心不欲躁，虑不欲浅。心躁则精神滑，虑浅则百事倾。
	
治世之礼，简而易行；乱世之礼，烦而难遵。上古之乐，质而不悲；当今之乐，邪而为淫。上古之民，质而敦朴；今世之民，诈而多行。上古象刑，而民不犯，教有墨劓不以为耻，斯民所以乱多治少也。尧置敢谏之鼓，舜立诽谤之木，汤有司直之人，武有戒慎之铭。此四君子者，圣人也，而犹若此之勤。至于栗陆氏杀东里子，宿沙氏戮箕文，桀诛龙逢，纣刳比干，此1四主者乱君，故其疾贤若仇。是以贤愚之相觉，若百丈之溪与万仞之山；若九地之下与重山之巅。

明君之御民，若御奔而无辔，履冰而负重。亲而踈之，踈而亲之。故畏俭则福生，骄奢则祸起。圣人逍遥一世之间，罕匹万物之形。寂然无鞭朴之罚，漠然无叱咤之声，而家给人足，天下太平。视昭昭，知冥冥，推未运，覩未然，故神而不可见，幽而不可见，此之谓也。
	
君人者不能自专而好任下，则智日困而数日穷。迫于下则不能申，行随于国则不能持。知不足以为治，威不足以行诛，则无以与下交矣。故喜而使赏，不必当功。怒而使诛，不必值罪。不慎喜怒，诛赏从其意，而欲委任臣下，故亡国相继，杀君不绝。古人有言：众口铄金，三人成虎，不可不察也。
	
夫人情发言欲胜，举事欲成。故明者不以其短疾人之长，不以其拙病人之工。言有善者则而赏之，言有非者显而罚之。塞邪枉之路，荡浮辞之端。臣下闵之，左右结舌，可谓明君。为善者，君与之赏。为恶者，君与之罚。因其所以来而报之，循其所以进而答之。圣人因之，故能用之，因之循理，故能长久。今之为君者，无尧舜之才而慕尧舜之治，故终颠殒乎混冥之中，而事不觉于昭明之术，是以虚慕欲治之名，无益乱世之理也。
	
忠怠于宦成，病始于少瘳，祸生于懈慢，孝衰于妻子，察1此四者，慎终如始也。富必给贫，壮必给老。快情恣欲，必多侈侮。故曰：尊贵无以高人，聪明无以笼人，资给无以先人，刚勇无以胜人。能履行此，可以为天下君。
	
夫谋莫难于必听，事莫难于必成。成必合于数，听必合于情。故抱薪加火，烁者必先燃；平地注水，湿者必先濡。故曰动之以其类，安有不应者？独行之术也。
	
明君立法之后，中程者赏，缺绳者诛。非此之谓，君曰乱君，国曰亡国。
	
智者寂于是非，故善恶有别。明者寂于去就，故进退无类。若智不能察是非，明不能审去就，斯谓虚妄。
	
目贵明，耳贵聪，心贵公。以天下之目视，则无不见；以天下之耳听，则无不闻；以天下之智虑，则无不知。得此三术，则存于不为也。