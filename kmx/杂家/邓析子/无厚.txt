
天于人，无厚也。君于民，无厚也。父于子，无厚也。兄于弟，无厚也。何以言之？天不能屏勃厉之气，全夭折之人，使为善之民必寿，此于民无厚也。凡民有穿窬为盗者，有诈伪相迷者，此皆生于不足，起于贫穷，而君必执法诛之，此于民无厚也。尧舜位为天子，而丹朱商均为布衣，此于子无厚也。周公诛管蔡，此于弟无厚也。推此言之，何厚之有？

循名责实，君之事也。奉法宣令，臣之职也。下不得自擅，上操其柄而不理者，未之有也。君有三累，臣有四责。何谓三累：惟亲所信，一累。以名取士，二累。近故亲疏，三累。何谓四责：受重赏而无功，一责。居大位而不治，二责。理官而不平，三责。御军阵而奔北，四责。君无三累，臣无四责，可以安国。
	
势者，君之舆；威者，君之策；臣者，君之马；民者，君之轮。势固则舆安，威定则策劲。臣顺则马良，民和则轮利。为国失此，必有覆车奔马、折轮败载之患，安得不危？

异同之不可别，是非之不可定，白黑之不可分，清浊之不可理，久矣。诚听能闻于无声，视能见于无形，计能规于未兆，虑能防于未然，斯无他也。不以耳听，则通于无声矣。不以目视，则照于无形矣。不以心计，则达于无兆矣。不以知虑，则合于未然矣。君者，藏形匿影，群下无私。掩目塞耳，万民恐震。
	
循名责实，察法立威，是明王也。夫明于形者，分不遇于事。察于动者，用不失则利。故明君审一，万物自定。名不可以外务，智不可以从他，求诸己之谓也。
	
治世，位不可越，职不可乱。百官有司，各务其刑。上循名以督实，下奉教而不达。所美观其所终，所恶计其所穷。喜不以赏，怒不以罚。可谓治世。



夫负重者患涂远，据贵者忧民离。负重涂远者，身疲而无功。在上离民者，虽劳而不治。故智者量涂而后负，明君视民而出政。
	
猎罴虎者，不于外圂。钓鲸鲵者，不于清池。何则？圂非罴虎之窟也，池非鲸鲵之泉也。楚之不泝流，陈之不束麾，长卢之不士，吕子之蒙耻。
	
夫游而不见敬，不恭也。居而不见爱，不仁也。言而不见用，不信也。求而不能得，无始也。谋而不见喜，无理也。计而不见从，遗道也。因势而发誉，则行等而名殊。人齐而得时，则力敌而功倍。其所以然者，乘势之在外也。

推辩说，非所听也。虚言向，非所应也。无治益乱，非所举也。故谈者，别殊类使不相害，序异端使不相乱。谕志通意，非务相乖也。若饰词以相乱，匿词以相移；非古之辩也。



虑不先定，不可以应卒。兵不闲习，不可以当敌。庙算千里，帷幄之奇，百战百胜，黄帝之师。
	
死生自命，贫富自时。怨夭折者，不知命也。怨贫贱者，不知时也。故临难不惧，知天命也。贫穷无慑，达时序也。
	
凶饥之岁，父死于室，子死于户，而不相怨者，无所顾也。同舟渡海，中流遇风，救患若一，所忧同也。张罗而畋，唱和不差者，其利等也。故体痛者，口不能不唿。心悦者，颜不能不笑。责疲者，以举千钧，责兀者，以及走兔，驱逸足于庭，求猿捷于槛，斯逆理而求之，犹倒裳而索领也。

事有远而亲，近而疏，就而不用，去而反求。风此四行，明主大忧也。

夫水浊则无掉尾之鱼，政苛则无逸乐之士。故令烦则民诈，政扰则民不定。不治其本，而务其末，譬如拯溺锤之以石，救火投之以薪。

夫达道者，无知之道也，无能之道也。是知大道不知而中，不能而成，无有而足。守虚责实而万事毕。忠言于不忠，义生于不义。音而不收，谓之放言；出而不督，谓之暗。故见其象，致其形；循其理，正其名；得其端，知其情。若此，何往不复？何事不成？有物者，意也；无外者，德也；有人者，行也；无人者，道也。故德非所履，处非所处，则失道。非其道不道，则谄意无贤。虑无忠，行无道，言虚如受实，万事毕。
	
夫言荣不若辱，非诚辞也。得不若失，非实谈也。不进则退，不喜则忧，不得则亡。此世人之常，真人危斯十者而为一矣。所谓大辩者，别天下之行，具天下之物，选善退恶，时措其宜，而功立德至矣。小辩则不然，别言异道，以言相射，以行相伐，使民不知其要。无他故焉，故浅知也。君子并物而错之，兼涂而用之，五味未尝，而辨于口。五行在身而布于人。故何方之道不从，面从之义不行，治乱之法不用。惔然宽裕，荡然简易，略而无失，精详入纤微也。
	
夫舟浮于水，车转于陆，此自然道也。有不治者，知不豫焉。

夫木击折轊，水戾破舟，不怨木石而罪巧拙，智1故不载焉。故道2有知则感3，德有心则险，心4有目则眩。是以规矩一而不易，不为秦楚缓节，不为胡越改容。常5一而不邪，方行而不流。一日形之，万世传之，无为为之也。

夫自见之明，借人见之暗也。自闻之聪，借人闻之聋也。明君知此，则去就之分定矣。为君当若冬日之阳，夏日之阴，万物自归，莫之使也。恬卧而功自成，优游而政自治。岂在振目扼腕，手据鞭朴，而后为治欤？

夫合事有不合者，知与未知也。合而不结者，阳亲而阴疏。故远而亲者，忘相应也。近而疏者，忘不合也。就而不用者，策不得也。去而反求者，无违行也。近而不御者，心相乖也。远而相思者，合其谋也。故明君择人，不可不审。士之进趣，亦不可不详。
