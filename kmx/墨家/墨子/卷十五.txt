迎敌祠第六十八 敌以东方来，迎之东坛，坛高八尺，堂密八。年八十者八人，主祭青旗。青神长八尺者八，弩八，八发而止。将服必青，其牲以鸡。敌以南方来，迎之南坛，坛高七尺，堂密七，年七十者七人，主祭赤旗，赤神长七尺者七。弩七，七发而止。将服必赤，其牲以狗。敌以西方来，迎之西坛，坛高九尺，堂密九。年九十者九人，主祭白旗。素神长九尺者九，弩九，九发而止。将服必白，其牲以羊。敌以北方来，迎之北坛，坛高六尺，堂密六。年六十者六人主祭黑旗。黑神长六尺者六，弩六，六发而止。将服必黑，其牲以彘。从外宅诸名大祠，灵巫或祷焉，给祷牲。 凡望气，有大将气，有小将气，有往气，有来气，有败气，能得明此者可知成败、吉凶。举巫、医、卜有所，长具药，宫之，善为舍。巫必近公社，必敬神之。巫卜以请守，守独智巫卜望气之请而已。其出入为流言，惊骇恐吏民，谨微察之，断，罪不赦。望气舍近守官。牧贤大夫及有方技者若工，弟之。举屠、酤者置厨给事，弟之。 凡守城之法，县师受事，出葆，循沟防，筑荐通涂，脩城。百官共财，百工即事，司马视城脩卒伍。设守门，二人掌右阉，二人掌左阉，四人掌闭，百甲坐之。城上步一甲、一戟，其赞三人。五步有五长，十步有什长，百步有百长，旁有大率，中有大将，皆有司吏卒长。城上当阶，有司守之，移中中处泽急而奏之。士皆有职。城之外，矢之所沓，坏其墙，无以为客菌。三十里之内，薪、蒸、水皆入内。狗、彘、豚、鸡食其肉，敛其骸以为醢腹，病者以起。城之内薪蒸庐室，矢之所沓皆为之涂菌。令命昏纬狗纂马，掔纬。静夜闻鼓声而噪，所以阉客之气也，所以固民之意也，故时噪则民不疾矣。 祝、史乃告于四望、山川、社稷，先于戎，乃退。公素服誓于太庙，曰：“其人为不道，不脩义详，唯乃是王，曰：予必怀亡尔社稷，灭尔百姓。二三子夙夜自厉，以勤寡人，和心比力兼左右，各死而守。既誓，公乃退食。舍于中太庙之右，祝、史舍于社。百官具御，乃斗鼓于门，右置旗，左置旌于隅练名。射参发，告胜，五兵咸备，乃下，出挨，升望我郊。乃命鼓，俄升，役司马射自门右，蓬矢射之，茅参发，弓弩继之，校自门左，先以挥，木石继之。祝、史、宗人告社，覆之以甑。 旗帜第六十九 守城之法，木为苍旗，火为赤旗，薪樵为黄旗，石为白旗，水为黑旗，食为菌旗，死士为仓英之旗，竟士为雩旗，多卒为双兔之旗，五尺童子为童旗，女子为梯末之旗，弩为狗旗，戟为旌旗，剑盾为羽旗，车为龙旗，骑为鸟旗。凡所求索旗名不在书者，皆以其形名为旗。城上举旗，备具之官致财物，之足而下旗。 凡守城之法：石有积，樵薪有积，菅茅有积，雚苇有积，木有积，炭有积，沙有积，松柏有积，蓬艾有积，麻脂有积，金铁有积，粟米有积；井灶有处，重质有居，五兵各有旗，节各有辨；法令各有贞；轻重分数各有请：主慎道路者有经。 亭尉各为帜，竿长二丈五，帛长丈五，广半幅者大。寇傅攻前池外廉，城上当队鼓三，举一帜；到水中周，鼓四，举二帜；到藩，鼓五，举三帜；到冯垣，鼓六，举四帜；到女垣，鼓七，举五帜；到大城，鼓八，举六帜；乘大城半以上，鼓无休。夜以火，如此数。寇却解，辄部帜如进数，而无鼓。 城为隆，长五十尺，四面四门将长四十尺，其次三十尺，其次二十五尺，其次二十尺，其次十五尺，高无下四十五尺。 城上吏卒置之背，卒于头上，城下吏卒置之肩。左军于左肩，中军置之胸。各一鼓，中军一三。每鼓三、十击之，诸有鼓之吏，谨以次应之，当应鼓而不应，不当应而应鼓，主者斩。 道广三十步，于城下夹阶者，各二，其井置铁瓮。于道之外为屏，三十步而为之圜，高丈。为民圂，垣高十二尺以上。巷术周道者，必为之门，门二人守之，非有信符，勿行，不从令者斩。 城中吏卒民男女，皆辨异衣章微职，令男女可知。 诸守牲格者，三出却适，守以令召赐食前，予大旗，署百户邑若他人财物，建旗其署，令皆明白知之，曰某子旗。牲格内广二十五步，外广十步，表以地形为度。 勒卒，中教解前后左右，卒劳者更休之。 号令第七十 安国之道，道任地始，地得其任则功成，地不得其任则劳而无功。人亦如此，备不先具者无以安主，吏卒民多心不一者，皆在其将长。诸行赏罚及有治者，必出于王公。数使人行劳赐守边城关塞、备蛮夷之劳苦者，举其守率之财用有余、不足，地形之当守边者，其器备常多者。边县邑视其树木恶则少用，田不辟、少食，无大屋草盖，少用桑。多财，民好食。为内堞，内行栈，置器备其上，城上吏、卒、养，皆为舍道内，各当其隔部。养什二人，为符者曰养吏一人，辨护诸门。门者及有守禁者皆无令无事者得稽留止其旁，不从令者戮。敌人且至，千丈之城，必郭迎之，主人利。不尽千丈者勿迎也，视敌之居曲，众少而应之，此守城之大体也。其不在此中者，皆心术与人事参之。凡守城者以亟伤敌为上，其延日持久以待救之至，明于守者也，不能此，乃能守城。 守城之法，敌去邑百里以上，城将如今，尽召五官及百长，以富人重室之亲，舍之官府，谨令信人守卫之，谨密为故。 及傅城，守将营无下三百人，四面四门之将，必选择之有功劳之臣及死事之后重者，从卒各百人。门将并守他门，他门之上必夹为高楼，使善射者居焉。女郭、冯垣一人，一人守之，使重室子。五十步一击。因城中里为八部，部一吏，吏各从四人，以行冲术及里中。里中父老小不举守之事及会计者，分里以为四部，部一长，以苛往来，不以时行、行而有他异者，以得其奸。吏从卒四人以上有分者，大将必与为信符，大将使人行，守操信符，信不合及号不相应者，伯长以上辄止之，以闻大将。当止不止及从吏卒纵之，皆斩。诸有罪自死罪以上，皆沓父母、妻子、同产。 诸男女有守于城上者，什、六弩、四兵。丁女子、老少，人一矛。 卒有惊事，中军疾击鼓者三，城上道路、里中巷街，皆无得行，行者斩。女子到大军，令行者男子行左，女子行右，无并行，皆就其守，不从令者斩。离守者三日而一徇，此所以备奸也。里正与皆守宿里门，吏行其部，至里门，正与开门内吏。与行父老之守及穷巷幽闲无人之处。奸民之所谋为外心，罪车裂。正与父老及吏主部者，不得皆斩，得之，除，又赏之黄金，人二镒。大将使使人行守，长夜五循行，短夜三循行。四面之吏亦皆自行其守，如大将之行，不从令者斩。 诸灶必为屏，火突高出屋四尺。慎无敢失火，失火者斩，其端失火以为事者，车裂。伍人不得，斩；得之，除。救火者无敢讙哗，及离守绝巷救火者斩。其正及父老有守此巷中部吏，皆得救之，部吏亟令人谒之大将，大将使信人将左右救之，部吏失不言者斩。诸女子有死罪及坐失火皆无有所失，逮其以火为乱事者如法。围城之重禁。 敌人卒而至严令吏民无敢讙嚣、三最、并行、相视、坐泣流涕、若视、举手相探、相指、相唿、相麾、相踵、相投、相击、相靡以身及衣、讼駮言语及非令也而视敌动移者，斩。伍人不得，斩；得之，除。伍人逾城归敌，伍人不得，斩；与伯归敌，队吏斩；与吏归敌，队将斩。归敌者父母、妻子、同产皆车裂。先觉之，除。 当术需敌离地，斩。伍人不得，斩；得之，除。 其疾斗却敌于术，敌下终不能复上，疾斗者队二人，赐上奉。而胜围，城周里以上，封城将三十里地为关内侯，辅将如令赐上卿，丞及吏比于丞者，赐爵五大夫，官吏、豪杰与计坚守者，十人及城上吏比五官者，皆赐公乘。男子有守者，爵人二级，女子赐钱五千，男女老小先分守者，人赐钱千，复之三岁，无有所与，不租税。此所以劝吏民坚守胜围也。 卒侍大门中者，曹无过二人。勇敢为前行，伍坐，令各知其左右前后。擅离署，戮。门尉昼三阅之，莫，鼓击门闭一阅，守时令人参之，上逋者名。铺食皆于署，不得外食。守必谨微察视谒者、执盾、中涓及妇人侍前者，志意、颜色、使令、言语之请。及上饮食，必令人尝，皆非请也，击而请故。守有所不说谒者、执盾、中涓及妇人侍前者，守曰断之。冲之，若缚之，不如令，及后缚者，皆断。必时素诫之。诸门下朝夕立若坐，各令以年少长相次，旦夕就位，先佑有功有能，其余皆以次立。五日官各上喜戏、居处不庄、好侵侮人者一。 诸人士外使者来，必令有以执将。出而还若行县，必使信人先戒舍室，乃出迎，门守乃入舍。为人下者常司上之，随而行，松上不随下。必须口口随。 客卒守主人，及其为守卫，主人亦守客卒。城中戍卒，其邑或以下寇，谨备之，数录其署，同邑者，弗令共所守。与阶门吏为符，符合入，劳；符不合，牧，守言。若城上者，衣服，他不如令者。 宿鼓在守大门中，莫，令骑若使者操节闭城者，皆以执圭。昏鼓鼓十，诸门亭皆闭之。行者断，必系问行故，乃行其罪。晨见掌文，鼓纵行者，诸城门吏各入请籥，开门已，辄复上籥。有符节不用此令。寇至，楼鼓五，有周鼓，杂小鼓乃应之。小鼓五后从军，断。命必足畏，赏必足利，令必行，令出辄人随，省其可行、不行。号，夕有号，失号，断。为守备斗而署之曰某程，置署街街衢阶若门，令往来者皆视而放。诸吏卒民有谋杀伤其将长者，与谋反同罪，有能捕告，赐黄金二十斤，谨罪。非其分职而擅取之，若非其所当治而擅治为之，断。诸吏卒民非其部界而擅入他部界，辄收，以属都司空若候，候以闻守，不收而擅纵之，断。能捕得谋反、卖城、逾城归敌者一人，以令为除死罪二人，城旦四人。反城事父母去者，去者之父母妻子。 悉举民室材木、瓦若蔺石数，署长短小大，当举不举，吏有罪。诸卒民居城上者各葆其左右，左右有罪而不智也，其次伍有罪。若能身捕罪人若告之吏，皆构之。若非伍而先知他伍之罪，皆倍其构赏。 城外令任，城内守任，令、丞、尉亡得入当，满十人以上，令、丞、尉夺爵各二级；百人以上，令、丞、尉免以卒戍。诸取当者，必取寇虏，乃听之。 募民欲财物粟米以贸易凡器者，卒以贾予。邑人知识、昆弟有罪，虽不在县中而欲为赎，若以粟米、钱金、布帛、他财物免出者，令许之。传言者十步一人，稽留言及乏传者，断。诸可以便事者，亟以疏传言守。吏卒民欲言事者，亟为传言请之吏，稽留不言诸者，断。 县各上其县中豪杰若谋士、居大夫、重厚口数多少。 官府城下吏卒民家，前后左右相传保火。火发自燔，燔曼延燔人，断。诸以众彊凌弱少及彊奸人妇女，以讙哗者，皆断。 诸城门若亭，谨候视往来行者符，符传疑，若无符，皆诣县廷言。请问其所使；其有符传者，善舍官府。其有知识、兄弟欲见之，为召，勿令里巷中。三老、守闾令厉缮夫为答。若他以事者微者，不得入里中。三老不得入家人。传令里中有以羽，羽在三所差，家人各令其官中，失令，若稽留令者，断。家有守者治食。吏卒民无符节，而擅入里巷官府，吏、三老、守闾者失苛止，皆断。 诸盗守器械、财物及相盗者，直一钱以上，皆断。吏卒民各自大书于桀，着之其署隔。守案其署，擅入者，断。城上日壹发席蓐，令相错发，有匿不言人所挟藏在禁中者，断。 吏卒民死者，辄召其人，与次司空葬之，勿令得坐泣。伤甚者令归治病家善养，予医给药，赐酒日二升、肉二斤，令吏数行闾，视病有瘳，辄造事上。诈为自贼伤以辟事者，族之。事已，守使吏身行死伤家，临户而悲哀之。 寇去事已，塞祷。守以令益邑中豪杰力斗诸有功者，必身行死伤者家以吊哀之，身见死事之后。城围罢，主亟发使者往劳，举有功及死伤者数使爵禄，守身尊宠，明白贵之，令其怨结于敌。 城上卒若吏各保其左右，若欲以城为外谋者，父母、妻子、同产皆断。左右知不捕告，皆与同罪。城下里中家人皆相葆，若城上之数。有能捕告之者，封之以千家之邑；若非其左右及他伍捕告者，封之二千家之邑。 城禁：使、卒、民不欲寇微职和旌者，断。不从令者，断。非擅出令者，断。失令者，断。倚戟县下城，上下不与众等者，断。无应而妄讙唿者，断。纵失者，断。誉客内毁者，断。离署而聚语者，断。闻城鼓声而伍后上署者，断。人自大书版，着之其署隔，守必自谋其先后，非其署而妄入之者，断。离署左右，共入他署，左右不捕，挟私书，行请谒及为行书者，释守事而治私家事，卒民相盗家室、婴儿，皆断无赦。人举而借之。无符节而横行军中者，断。客在城下，因数易其署而无易其养，誉敌：少以为众，乱以为治，敌攻拙以为巧者，断。客、主人无得相与言及相借，客射以书，无得誉，外示内以善，无得应，不从令者，皆断。禁无得举矢书，若以书射寇，犯令者父母、妻子皆断，身枭城上。有能捕告之者，赏之黄金二十斤。非时而行者，唯守及掺太守之节而使者。 守入临城，必谨问父老，吏大夫，诸有怨仇雠不相解者，召其人，明白为之解之。守必自异其人而借之，孤之，有以私怨害城若吏事者，父母、妻子皆断。其以城为外谋者，三族。有能得若捕告者，以其所守邑，小大封之，守还授其印，尊宠官之，令吏大夫及卒民皆明知之。豪杰之外多交诸侯者，常请之，令上通知之，善属之，所居之吏上数选具之，令无得擅出入，连质之。术乡长者、父老、豪杰之亲戚父母、妻子，必尊宠之，若贫人食不能自给食者，上食之。及勇士父母亲戚妻子皆时赐酒肉，必敬之，舍之必近太守。守楼临质宫而善周，必密涂楼，令下无见上，上见下，下无知上有人无人。 守之所亲，举吏贞廉、忠信、无害、可任事者，其饮食酒肉勿禁，钱金、布帛、财物各自守之，慎勿相盗。葆宫之墙必三重，墙之垣，守者皆累瓦釜墙上。门有吏，主者门里，管闭，必须太守之节。葆卫必取戍卒有重厚者。请择吏之忠信者，无害可任事者。 令将卫，自筑十尺之垣，周还墙门、闺者，非令卫司马门。 望气者舍必近太守，巫舍必近公社，必敬神之。巫祝史与望气者必以善言告民，以请上报守，守独知其请而已。无与望气妄为不善言惊恐民，断弗赦。 度食不足，食民各自占，家五种石升数，为期，其在莼害，吏与杂訾，期尽匿不占，占不悉，令吏卒覹得，皆断。有能捕告，赐什三。收粟米、布帛、钱金，出内畜产，皆为平直其贾，与主券人书之。事已，皆各以其贾倍偿之。又用其贾贵贱、多少赐爵，欲为吏者许之，其不欲为吏，而欲以受赐赏爵禄，若赎出亲戚、所知罪人者，以令许之。其受构赏者令葆宫见，以与其亲。欲以复佐上者，皆倍其爵赏。某县某里某子家食口二人，积粟六百石，某里某子家食口十人，积粟百石。出粟米有期日，过期不出者出王公有之，有能得若告之，赏之什三。慎无令民知吾粟米多少。 守入城，先以候为始，得辄宫养之，勿令知吾守卫之备。候者为异宫，父母妻子皆同其宫，赐衣食酒肉，信吏善待之。候来若复，就闲，守宫三难，外环隅为之楼，内环为楼，楼入葆宫丈五尺为复道。葆不得有室。三日一发席蓐，略视之，布茅宫中，厚三尺以上。发候，必使乡邑忠信、善重士，有亲戚、妻子，厚奉资之。必重发候，为养其亲，若妻子，为异舍，无与员同所，给食之酒肉。遣他候，奉资之如前候，反，相参审信，厚赐之候三发三信，重赐之。不欲受赐而欲为吏者，许之二百石之吏。守佩授之印。其不欲为吏而欲受构赏禄，皆如前。有能入深至主国者，问之审信，赏之倍他候。其不欲受赏，而欲为吏者，许之三百石之吏。扞士受赏赐者，守必身自致之其亲之其亲之所，见其见守之任。其欲复以佐上者，其构赏、爵禄、罪人倍之。 出候无过十里，居高便所树表，表三人守之，比至城者三表，与城上烽燧相望，昼则举烽，夜则举火。闻寇所从来，审知寇形必攻，论小城不自守通者，尽葆其老弱粟米畜产。遗卒候者无过五十人，客至堞去之。慎无厌建。候者曹无过三百人，日暮出之，为微职。空队、要塞之人所往来者，令可以迹者，无下里三人，平明而迹。各立其表，城上应之。候出越陈表，遮坐郭门之外内，立其表，令卒之半居门内，令其少多无可知也。即有惊，见寇越陈去，城上以麾指之，遮坐击鼓正期，以战备从麾所指，望见寇，举一垂；入竟，举二垂；狎郭，举三垂；入郭，举四垂；狎城，举五垂。夜以火，皆如此。去郭百步，墙垣、树木小大尽伐除之。外空井，尽窒之，无令可得汲也。外空窒尽发之，木尽伐之。诸可以攻城者尽内城中，令其人各有以记之。事以，各以其记取之。事为之券，书其枚数。当遂材木不能尽内，即烧之，无令客得而用之。 人自大书版，着之其署忠。有司出其所治，则从淫之法，其罪射。矜色谩正，淫嚣不静，当路尼众，舍事后就，逾时不宁，其罪射。讙嚣駴众，其罪杀。非上不谏，次主凶言，其罪杀。无敢有乐器、獘骐军中，有则其罪射。非有司之令，无敢有车驰、人趋，有则其罪射。无敢散牛马军中，有则其罪射。饮食不时，其罪射。无敢歌哭于军中，有则其罪射。令各执罚尽杀，有司见有罪而不诛，同罚，若或逃之，亦杀。凡将率斗其众失法，杀。凡有司不使去卒、吏民闻誓令，代之服罪。凡戮人于市，死上目行。 谒者侍令门外，为二曹，夹门坐，铺食更，无空。门下谒者一长，守数令入中，视其亡者，以督门尉与其官长，及亡者入中报。四人夹令门内坐，二人夹散门外坐。客见，持兵立前，铺食更，上侍者名。守室下高楼，候者望见乘车若骑卒道外来者，及城中非常者，辄言之守。守以须城上候城门及邑吏来告其事者以验之，楼下人受候者言，以报守。中涓二人，夹散门内坐，门常闭，铺食更，中涓一长者。环守宫之术衢，置屯道，各垣其两旁，高丈，为埤倪，立初鸡足置，夹挟视葆食。而札书得必谨案视参食者，即不法，止诘之。屯道垣外术衢街皆为楼，高临里中，楼一鼓垄灶。即有物故，鼓，吏至而止。夜以火指鼓所。城下五十步一厕，厕与上同圂。请有罪过而可无断者，令杼厕利之。 杂守第七十一 禽子问曰：“客众而勇，轻意见威，以骇主人。薪土俱上，以为羊坽，积土为高，以临吾民，蒙橹俱前，遂属之城，兵弩俱上，为之柰何？” 子墨子曰：“子问羊坽之守邪？羊坽者攻之拙者也，足以劳卒，不足以害城。羊坽之攻，远攻则远御，近攻则近御，害不至城。矢石无休，左右趣射，兰为柱后，望已固。厉吾锐卒，慎无使顾，守者重下，攻者轻去。养勇高奋，民心百倍，多执数赏，卒乃不怠。 作土不休，不能禁御，遂属之城，以御云梯之法应之。凡待堙、冲、云梯、临之法，必应城以御之，石不足，则以木椁之。左百步，右百步，繁下矢、石、沙、灰以雨之，薪火、水汤以济之。选厉锐卒，慎无使顾，审赏行罚，以静为故，从之以急，无使生虑，养勇高愤，民心百倍，多执数赏，卒乃不怠。冲、临、梯皆以冲冲之。 渠长丈五尺，其埋者三尺，夫长丈二尺。渠广丈六尺，其梯丈二尺，荅之垂者四尺。树渠无傅堞五寸，梯渠十丈一梯，渠荅大数，里二百五十八，渠荅百二十九。 诸外道可要塞以难寇，其甚害者为筑三亭，亭三隅，织女之，令能相救。诸鉅阜、山林、沟渎、丘陵、阡陌、郭门、若阎术，可要塞及为微识，可以迹知往来者少多及所伏藏之处。 葆民，先举城中官府、民宅、室署，大小调处，葆者或欲从兄弟、知识者许之。外宅粟米、畜产、财物诸可以佐城者，送入城中，事即急，则使积门内。民献粟米布帛金钱牛马畜产，皆为置平价，与主券书之。 （使人各得其所长，天下事当，均其分职，天下事得，皆其所喜，天下事备，强弱有数，天下事具矣。） 筑邮亭者圜之，高三丈以上，令倚杀。为臂梯，梯两臂长三丈，连版三尺，报以绳连之。堑再匝，为县梁。垄灶，亭一鼓。寇烽、警烽、乱烽，传火以次应之，至主国止，其事急者引而上下之。烽火已举，辄五鼓传，又以火属之，言寇所从来者少多，毋弇建，去来属次烽勿罢。望见寇，举一烽；入境，举二烽；射要，举三烽三鼓；郭会，举四烽四鼓；城会，举五烽五鼓；夜以火，如此数。守烽者事急。 候无过五十，寇至堞，随去之，无弇逮。日暮出之，令皆为微识。距阜、山林，皆令可以迹，平明而迹，迹者无下里三人，各立其表，城上应之。候出置田表，斥坐郭内外立旗帜，卒半在内，令多少无可知。即有警，举外表，见寇，举次表。城上以麾指之，斥坐鼓整旗，以战备从麾所指。田者男子以战备从斥，女子亟走入。即见寇，鼓传到城止。守表者三人，更立邮表而望，守数令骑若吏行旁视，有以知其所为。其曹一鼓。望见寇，鼓传到城止。 斗食，终岁三十六石；参食，终岁二十四石；四食，终岁十八石；五食，终岁十四石四斗；六食，终岁十二石。斗食食五升，参食食参升小半，四食食二升半，五食食二升，六食食一升大半，日再食。救死之时，日二升者二十日，日三升者三十日，日四升者四十日，如是，而民免于九十日之约矣。 寇近，亟收诸离乡金器，若铜铁及他可以佐守事者。先举县官室居、官府不急者，材之大小长短及凡数，即急先发。寇薄，发屋，伐木，虽有请谒，勿听。入柴，勿积鱼鳞簪，当遂，令易取也。材木不能尽入者，燔之，无令寇得用之。积木，各以长短大小恶美形相从，城四面外各积其内，诸木大者皆以为关鼻，乃积聚之。 城守司马以上，父母、昆弟、妻子，有质在主所，乃可以坚守。署都司空，大城四人，候二人，县候面一，亭尉、次司空、亭一人。吏侍守所者才足，廉信，父母昆弟妻子又在葆宫中者，乃得为侍吏。诸吏必有质，乃得任事。守大门者二人，夹门而立，令行者趣其外。各四戟，夹门立，而其人坐其下。吏日五阅之，上逋者名。 池外廉有要有害，必为疑人，令往来行夜者射之，诛其疏者。墙外水中，为竹箭，箭尺广二步，箭下于水五寸，杂长短，前外廉三行，外外向，内亦内向。三十步一弩庐，庐广十尺，长丈二尺。 队有急，亟发其近者往佐，其次袭其处。 守节出入，使主节必疏书，署其情，令若其事，而须其还报以检验之。节出，使所出门者，辄言节出时操者名。 百步一队。…… 合通守舍，相错穿室。治复道，为筑墉，墉善盖（盖或作涂）其上。 取蔬，令民家有三年蓄蔬食，以备湛旱、岁不为。常令边县豫种畜芫、芒、乌喙、椒叶，外宅沟井填可，塞不可，置此其中。安则示以危，危示以安。 寇至，诸门户令皆凿而幎窍之，各为二类，一凿而属绳，绳长四尺，大如指。寇至，先杀牛、羊、彘、鸡、狗、凫、雁，收其皮革、筋、角、脂、脑、羽皆剥之。使槚桐栗，为铁錍，后兰为衡柱。事急，卒不可远，令掘外宅林。课多少，若治城上为隔（隔一作楼），三隅之。重五斤以上诸林木，渥水中，无过一筏。涂茅屋若积薪者，厚五寸以上。吏各举其部界中财物，可以佐守备者上。 有谗人，有利人，有恶人，有善人，有长人，有谋士，有勇士，有巧士，有使士，有内人者，外人者，有善人者，有善斗人者，守必察其所以然者，应名乃纳之。 民相恶，若议吏，吏所解，皆札书藏之，以须告者之至以参验之。诸小睨五尺，不可卒者，为署吏，令给事官府若舍。蔺石、厉矢，诸材器用，皆谨部，各有积分数。为轺车以梓，载矢以轺车，轮毂，广十尺，辕长丈，为四轮，广六尺。为板箱，长与辕等，高四尺，善盖上治中，令可载矢。” 子墨子曰：“凡不守者有五：城大人少，一不守也；城小人众，二不守也；人众食寡，三不守也；市去城远，四不守也；蓄积在外，富人在墟，五不守也。率万家而城方三里。”
           
        
        
        