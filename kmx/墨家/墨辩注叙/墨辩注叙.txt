鲁胜墨辩... :	
名者所以别同异、明是非，道义之门，政化之准绳也。孔子曰：“必也正名，名不正则事不成。”墨子着书作辩经以立名本，惠施、公孙龙祖述其学，以正别。名显于世。孟子非墨子，其辩言正辞则与墨同。荀卿、庄周等皆非毁名家，而不能易其论也。

名必有形，察形莫如别色，故有坚白之辩；名必有分，明分明莫如有无，故有无序之辩。是有不是，可有不可，是名两可，同而有异，异而有同，是之谓辩同异。至同无不同，至异无不异，是谓辩同辩异。同异生是非，是非生吉凶，取辩于一物，而原极天下之污隆，名之至也。


自邓析至秦时，名家者世有篇籍，率颇难知，后学莫复传习，于今五百馀岁，遂亡绝。

墨辩有上下经，经各有说，凡四篇，与其书众篇连第，故独存。今引说就经，各附其章，疑者阙之。又采诸众杂集为刑名二篇。略解指归，以俟君子。其或兴微继绝者，亦有乐乎此也。