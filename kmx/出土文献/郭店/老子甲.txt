绝智弃辩，民利百倍。绝巧弃利，盗贼亡有。绝伪弃虑，民复季子。三言以为文不足，或令之或乎属。视素保朴，少私寡欲。
2       	老子甲:	
江海所以为百谷王，以其能为百谷下，是以能为百谷王。圣人之在民前也，以身后之；其在民上也，以言下之。其在民上也，民弗厚也；其在民前也，民弗害也。天下乐进而弗詀。以其不争也，故天下莫能与之争。
3       	老子甲:	
罪莫厚于甚欲，咎莫佥于欲得，祸莫大乎不知足。知足之为足，此恒足矣。
4       	老子甲:	
以道佐人主者，不欲以兵强于天下。善者果而已，不以取强。果而弗伐，果而弗骄，果而弗矜，是谓果而不强。其事好长。
5        	老子甲:	
古之善为士者，必微妙玄达，深不可识，是以为之颂：豫乎若冬涉川，犹乎其若畏四邻，敢乎其若客，涣乎其若释，屯乎其若朴，沌乎其若浊。孰能浊以静者，将徐清。孰能牝以主者，将徐生。保此道者不欲尚浧。
6        	老子甲:	
为之者败之，执之者失之。是以圣人亡为，故亡败；亡执，故亡失。临事之纪，慎终如始，此亡败事矣。圣人欲不欲，不贵难得之货，教不教，复众之所过。是故圣人能尃万物之自然，而弗能为。
7        	老子甲:	
道恒亡为也，侯王能守之，而万物将自化。化而欲作，将正之以亡名之朴。夫亦将知，知足以静，万物将自定。
8        	老子甲:	
为亡为，事亡事，味亡味。大，小之；多易必多难。是以圣人猷难之，故终亡难。
9       	老子甲:	
天下皆知美之为美也，恶已；皆知善，此斯不善已。有亡之相生也，难易之相成也，长短之相形也，高下之相呈也，音声之相和也，先后之相随也。是以圣人居亡为之事，行不言之教。万物作而弗治也，为而弗志也，成而弗居。夫唯弗居也，是以弗去也。
10        	老子甲:	
道恒亡名，朴，虽细，天地弗敢臣，侯王如能守之，万物将自宾。天地相合也，以输甘露。民莫之令而自均焉。始制有名。名亦既有，夫亦将知之，知之所以不殆。譬道之在天下也，犹小谷之与江海。
11       	老子甲:	
有状混成，先天地生，清寥，独立不亥，可以为天下母。未知其名，字之曰道，吾强为之名曰大。大曰折，折曰转，转曰返。天大，地大，道大，王亦大。域中有四大，而王居一焉。人法地，地法天，天法道，道法自然。
12       	老子甲:	
天地之间，其犹橐龠与？虚而不屈，冲而愈出。
13       	老子甲:	
至虚恒也；守冲笃也。万物方作，居以顾复也。天道云云，各复其根。
14       	老子甲:	
其安也，易持也；其未兆也，易谋也；其脆也，易判也；其几也，易践也。为之于其亡有也。治之于其未乱。合末，九成之台，作足下。
15       	老子甲:	
知之者弗言，言之者弗知。闭其兑，塞其门，和其广，同其尘，畜其锐，解其忿，是谓玄同。故不可得而亲，亦不可得而疏；不可得而利，亦不可得而害；不可得而贵，亦不可得而贱。故为天下贵。
16       	老子甲:	
以正之邦，以奇用兵，以亡事取天下。吾何以知其然也。夫天多忌讳而民弥叛。民多利器而邦滋昏。人多智而奇物滋起。法物滋章盗贼多有。是以圣人之言曰：我无事而民自富。我亡为而民自化。我好静而民自正。我欲不欲而民自朴。
17       	老子甲:	
含德之厚者，比于赤子，蜂虿虺蛇弗螫，攫鸟勐兽弗搏，骨弱筋柔而捉固。未知牝牡之合朘怒，精之至也。终日乎而不忧，和之至也，和曰常，知和曰明。益生曰祥，心使气曰强，物壮则老，是谓不道。
18       	老子甲:	
名与身孰亲？身与货孰多？得与亡孰病？甚爱必大费，厚藏必多亡。故知足不辱；知止不殆：可以长久。
19       	老子甲:	
返也者，道动也。弱也者，道之用也。天下之物生于有，生于亡。
20       	老子甲:	
持而浧之，不不若已。揣而锐之，不可长保也。金玉浧室，莫能守也。贵福骄，自遗咎也。功遂身退，天之道也。
《老子乙 -  》

1     	老子乙:	
治人事天，莫若啬。夫唯啬，是以早；早服，是谓□□□□□□□□□□□不克则莫知其极。莫知其极，可以有国。有国之母，可以长□□□□□□□长生久视之道也。
2     	老子乙:	
学者日益，为道者日损。损之或损，以至亡为也，亡为而亡不为。
3     	老子乙:	
绝学亡忧，唯与诃，相去几何？美与恶，相去何若？人之所畏，亦不可以不畏人。
4     	老子乙:	
宠辱若惊，贵大患若身。何谓宠辱？宠为下也。得之若惊，失之若惊，是谓宠辱惊。□□□□□若身？吾所以有大患者，为吾有身。及吾亡身，或何□□□□□□为天下，若可以托天下矣。爱以身为天下，若何以寄天下矣。
5     	老子乙:	
上士闻道，勤能行于其中。中士闻道，若存若亡。下士闻道，大笑之。弗大笑，不足以为道矣。是以建言有之：明道如悖，迟夷道□□□道若退。上德如谷，大白如辱，广德如不足，建德如□□真如渝。迟大方亡隅，大器曼成，大音希声，天象亡形，道□□□□□
6     	老子乙:	
闭其门，塞其兑，终身不痗。启其兑，赛其事，终身不治。
7     	老子乙:	
大成若缺，其用不敝。大盈若盅，其用不穷。大巧若拙，大呈若诎，大直若屈。燥胜凔，清胜热，清静为天下正。
8     	老子乙:	
善建者不拔，善抱者不脱，子孙以其祭祀不辍。修之身，其德乃真。修之家，其德有馀。修之乡，其德乃长。修之邦，其德乃丰。修之天下□□□□□□□□□□□家，以乡观乡，以邦观邦，以天下观天下。吾何以知天□□□□□□
《老子丙 -  》

1     	老子丙:	
大上，下知有之。其次，亲誉之。其次，畏之；其次，侮之。信不足，焉有不信。猷乎，其贵言也。成事遂功，而百姓曰我自然也。故大道废，安有仁义。六亲不和，安有孝慈。邦家昏□安有正臣。
2     	老子丙:	
埶大象，天下往。往而不害，安平大。乐与饵，过客止。故道□□□□淡呵其无味也。视之不足见，听之不足闻，而不可既也。
3     	老子丙:	
君子居则贵左，用兵则贵右。故曰：兵者，□□□□□□得已而用之。铦袭为上，弗美也。美之，是乐杀人。夫乐□□□□以得志于天下。故吉事上左，丧事上右。是以偏将军居左，上将军居右，言以丧礼居之也。故杀□□则以哀悲位之；战胜，则以丧礼居之。
4     	老子丙:	
为之者败之，执之者失之。圣人无为，故无败也；无执，故□□□慎终若始，则无败事矣。人之败也，恒于其且成也败之。是以□人欲不欲，不贵难得之货；学不学，复众之所过。是以能辅万物之自然，而弗敢为。
