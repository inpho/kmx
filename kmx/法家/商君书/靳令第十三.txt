靳令第十三
　　靳令则治不留，法平则吏无姦。法已定矣，不以善言害法。任功则民少言，任善则民多言。行法由断：以五里断者王，以十里断者彊，宿治者削。以刑治，以赏战。求过不求善。故法立而不革，则显民变奸计，奸计止，贵齐殊使，百官之尊爵，厚禄以自伐。国无姦民，则都无姦市。物多末众，农弛姦胜，则国必削。民有余粮，使民以粟出官爵。官爵必以其力，则农不怠。四寸之管无当，必不满也。授官予爵出禄不以功，是无当也。

　　国贫而务战，毒输于敌，无六蝨，必彊。国富而不战，偷生于内，有六蝨，必弱。国以功授官予爵，此谓以盛知谋，以盛勇战。以盛勇战，以盛知谋，其国必无敌。国以功授官予爵，则治省言寡；此谓以法去法，以言去言。国以六蝨授官予爵，则治烦言生；此谓以法致法，以言致言，则君务于说言，官乱于治邪。邪臣有得志，有功者日退，此谓失守。守十者乱，守壹者治。法已定矣，而好用六蝨者亡。

　　民毕农，则国富；六蝨不用，则兵民毕竞劝而乐为主用，其境内之民，争以为荣，莫以为辱。其次为赏劝罚沮；其下，民恶之，忧之，羞之。修容而以言，耻贫以外交，以避农战，外交以备，国之危也。有饥寒死亡，不为利禄之故战，此亡国之俗也。

　　六蝨：曰礼乐，曰诗书，曰修善，曰孝弟，曰诚信，曰贞廉，曰仁义，曰非兵，曰羞战。国有十二者，上无使农战，必贫至削。十二者成群，此谓君之治不胜其臣，官之治不胜其民，此谓六蝨胜其政也。十二者成朴，必削。是故兴国不用十二者，故其国多力，而天下莫之能犯也。兵出必取，取必能有之；按兵而不攻，必富。朝廷之吏，少者不毁也，多者不损也。效功而取官爵，虽有辩言，不得以相干也，此谓以数治。以力攻者，出一取十，以言攻者，出十亡百。国好力，此谓「以难攻」；国好言，此谓「以易攻」。

　　重刑少赏，上爱民，民死上；重赏轻刑，上不爱民，民不死上。

　　利出一空者，其国无敌；利出二空者，国半利；利出十空者，其国不守。重刑明大制，不明者，六蝨也。六蝨成群，则民不用。是故兴国罚行则民亲，赏行则民利。行罚，重其轻者，轻者不至，重者不来，此谓以刑去刑，刑去事成。罪重刑轻，刑至事生，此谓以刑致刑，其国必削。

　　圣君知物之要，故其治民有至要。故执赏罚以壹辅仁者，心之续也。圣君之治人也，必得其心，故能用力。力生彊，彊生威，威生德，德生于力。圣君独有之，故能述仁义于天下。
