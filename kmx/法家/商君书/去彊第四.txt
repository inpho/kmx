去彊第四
　　以彊去弱者，弱；以弱去彊者，彊。国为善，姦必多。国富而贫，治曰重富，重富者彊。国贫而富，治曰重贫，重贫者弱。兵行敌所不敢行，彊；事兴敌所羞为，利。主贵多变，国贵少变。国少物，削；国多物，彊。千乘之国，守千物者削。战事兵用曰彊。战乱兵息而国削。

　　农、商、官三者，国之常官也。三官者生蝨官者六：曰岁，曰食，曰美，曰好，曰志，曰行，六者有朴必削。三官之朴三人，六官之朴一人。以法去法者，强；以法致法者，削。常官法去则治。治大国，小；治小国，大。强之，重削；弱之，重强。夫以彊攻弱者，亡；以弱攻彊者，王。国彊而不战，毒输于内，礼乐蝨官生，必削；国遂战，毒输于敌国，无礼乐蝨官，必彊。举劳任功曰彊，蝨官生必削。

　　农少商多，贵人贫、商贫、农贫，三官贫，必削。

　　国有礼有乐，有诗有书，有善有修，有孝有弟，有廉有辩──国有十者，上无使战，必削至亡；国无十者，上有使战，必兴至王。国以善民治姦民者，必乱至削；国以姦民治善民者，必治至彊。国用诗书礼乐孝弟善修治者，敌至必削国，不至必贫国。不用八者治，敌不敢至，虽至，必却；兴兵而伐，必取，取必能有之；按兵而不攻，必富。国好力，曰「以难攻」；国好言，曰「以易攻」。国以难攻者，起一得十；以易攻者，出十亡百。

　　重罚轻赏，则上爱民，民死上；重赏轻罚，则上不爱民，民不死上。兴国，行罚，民利且畏；行赏，民利且爱。行刑重其轻者，轻者不生，重者不来。国无力而行知巧者，必亡。怯民使以刑必勇，勇民使以赏则死。怯民勇，勇民死，国无敌者彊，彊必王。贫者使以刑则富，富者使以赏则贫。治国能令贫者富，富者贫，则国多力，多力者王。王者刑九赏一，强国刑七赏三，削国刑五赏五。

　　国作壹一岁，十岁彊；作壹十岁，百岁彊；作壹百岁，千岁彊，千岁彊者王。威以一取十，以声取实，故能为威者王。能生不能杀，曰「自攻之国」，必削；能生能杀，曰「攻敌之国」，必强。故攻官，攻力，攻敌，国用其二，舍其一，必强；令用三者，威必王。十里断者，国弱；五里断者，国彊。以日治者王，以夜治者彊，以宿治者削。举民众口数，生者着，死者削。民不逃粟，野无荒草，则国富，国富者彊。

　　以刑去刑，国治；以刑致刑，国乱。故曰：行刑重轻，刑去事成，国彊；重重而轻轻，刑至事生，国削。刑生力，力生彊，彊生威，威生惠，惠生于力。举力以成勇战，战以成知谋。

　　金生而粟死，粟生而金死。本物贱，事者众，买者少，农困而姦劝；其兵弱，国必削至亡。金一两生于境内，粟十二石死于境外。粟十二石生于境内，金一两死于境外。国好生金于境内，则金粟两死，仓府两虚，国弱。国好生粟于境内，则金粟两生，仓府两实，国彊。

　　彊国知十三数：境内仓口之数，壮男壮女之数，老弱之数，官士之数，以言说取食者之数，利民之数，马牛刍●之数。欲彊国，不知国十三数，地虽利，民虽众，国愈弱至削。国无怨民曰彊国。兴兵而伐，则武爵武任，必胜；按兵而农，粟爵粟任，则国富。兵起而胜敌，按兵而国富者，王。
