弱民第二十
　　民弱国彊，民彊国弱，故有道之国，务在弱民。朴则彊，淫则弱；弱则轨，淫则越志；弱则有用，越志则彊。故曰：「以彊去弱者弱，以弱去彊者彊。」民善之则和，利之则用；用则有任，和则匮；有任乃富于政。上舍法，任民之所善，故姦多。民贫则力富，民富则淫，淫则有蝨。故民富而不用，则使民以食出爵，爵必以其力，则农不偷。农不偷，六蝨无萌。故国富而民治，重彊。兵易弱难彊，民乐生安佚，死难难正，易之则彊。事有羞，多姦寡；赏无失，多姦疑。敌失必利，兵至彊威。事无羞，利用兵，久处利势，必王。故兵行敌之所不敢行，强；事兴敌之所羞为，利。法有，民安其次；主变，事能得齐；国守安，主操权利。故主贵多变，国贵少变。利出一孔，则国多物；出十孔，则国少物。守一者治，守十者乱。治则彊，乱则弱，彊则物来，弱则物去。故国致物者彊，去物者弱。民辱则贵爵，弱则尊官，贫则重赏。以刑治民则乐用，以赏战民则轻死。故战事兵用曰彊。民有私荣，则贱列卑官；富则轻赏。治民羞辱以刑，战则战。民畏死事乱而战，故兵农怠而国弱。　　农商官三者，国之常官也。农辟地，商致物，官治民。三官生蝨六；曰岁，曰食，曰美，曰好，曰志，曰行。六者有朴，必削。农有余食，则薄燕于岁。商有淫利，有美好伤器。官设而不用，志行为卒。六蝨成俗，兵必大败。法枉治乱，任善言多；治众国乱，言多兵弱。法明治省，任力言息；治省国治，言息兵彊。故治大国，小；治小国，大。政作民之所恶，民弱；政作民之所乐，民彊。民弱国彊，民彊国弱。政作民之所乐，民彊；民彊而彊之，兵重弱。政作民之所恶，民弱；民弱而弱之，兵重彊。故以彊重弱，削；弱重彊，王。以彊攻彊，弱，彊存；以弱攻弱，彊，彊去。彊存则削，彊去则王。故以彊攻弱，削；以弱攻彊，王也。

　　明主之使其臣也，用必加于功，赏必尽其劳。人主使其民信如日月，此无敌矣。今离娄见秋毫之末，不能以明目易人；乌获举千钧之重，不能以多力易人；圣人之存体性也，不能以相易也。今当世之用事者，皆欲为上圣，举法之谓也。背法而治，此任重道远而无马牛，济大川而无舡楫也。今夫人众兵强，此帝王之大资也。苟非明法以守之，与危亡为邻。故明主察法。境内之民，无辟淫之心；游处之士，迫于战阵；万民疾于耕农；有以知其然也。楚国之民，齐疾而均，速若飘风；宛鉅铁●，利若蜂虿；胁蛟犀兕，坚若金石。江汉以为池，汝颍以为限，隐以邓林，缘以方城。秦师至鄢郢，举若振藁，唐蔑死于垂沙，庄硚发于内，楚分为五，地非不大也，兵非不众也，甲兵财用非不多也，战不胜，守不固，此无法之所生也。
