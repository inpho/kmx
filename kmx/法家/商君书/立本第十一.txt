立本第十一
　　凡用兵，胜有三等：若兵未起而错法，错法而俗成，俗成而用具。此三者必行于境内，而后兵可出也。行三者有二势：一曰辅法而法行；二曰举必得而法立。故恃其众者谓之葺，恃其备饰者谓之巧，恃誉目者谓之轴。此三者恃一，因其兵可禽也。故曰彊者必刚其斗意：

　　斗则力尽，力尽则备。是故无敌于海内。治行则货积，货积则赏能重矣。赏壹则爵尊，爵尊则赏能利矣。故曰：兵生于治而异，俗生于法而万转，过势本于心而饰于备势。三者有论，故彊可立也。是以彊者必治，治者必彊；富者必治，治者必富；彊者必富，富者必彊。故曰治彊之道三，论其本也。
