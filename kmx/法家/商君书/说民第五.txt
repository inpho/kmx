说民第五
　　辩慧，乱之赞也；礼乐，淫佚之征也；慈仁，过之母也；任誉，姦之鼠也。乱有赞则行，淫佚有征则用，过有母则生，姦有鼠则不止。八者有群，民胜其政；国无八者，政胜其民。民胜其政，国弱；政胜其民，兵彊。故国有八者，上无以使守战，必削至亡；国无八者，上有以使守战，必兴至王。

　　用善，则民亲其亲；任姦，则民亲其制。合而复之者，善也；别而规之者，姦也。章善则过匿，任姦则罪诛。过匿则民胜法，罪诛则法胜民。民胜法，国乱；法胜民，兵彊。故曰：以良民治，必乱至削；以姦民治，必治至彊。

　　国以难攻，起一取十；国以易攻，起十亡百。国好力，曰：「以难攻」；国好言，曰：「以易攻」。民易为言，难为用。国法作民之所难，兵用民之所易，而以力攻者，起一得十。国法作民之所易，兵用民之所难，而以言攻者，出十亡百。

　　罚重，爵尊；赏轻，刑威。爵尊，上爱民；刑威，民死上。故兴国行罚则民利，用赏则上重。法详则刑繁，法简则刑省。民不治则乱，乱而治之又乱。故治之于其治，则治；治之于其乱，则乱。民之情也治，其事也乱。故行刑，重其轻者；轻者不生，则重者无从至矣。

　　此谓「治之于其治」也。行刑，重其重者，轻其轻者；轻者不止，则重者无从止矣。此谓「治之于其乱」也。故重轻，则刑去事成，国彊；重重而轻轻，则刑至而事生，国削。

　　民勇，则赏之以其所欲；民怯，则刑之以其所恶。故怯民使之以刑，则勇；勇民使之以赏，则死。怯民勇，勇民死，国无敌者必王。

　　民贫则弱，国富则淫；淫则有蝨，有蝨则弱。故贫者益之以刑，则富；富者损之以赏，则贫。治国之举，贵令贫者富，富者贫。贫者富，富者贫，国彊。三官无蝨，国彊；而无蝨久者，必王。

　　刑生力，力生彊，彊生威，威生德，德生于刑。故刑多则赏重，赏少则刑重。民之有欲有恶也，欲有六淫，恶有四难。从六淫，国弱；行四难，兵彊。故王者刑于九，而赏出一。刑于九，则六淫止；赏出一，则四难行。六淫止，则国无姦；四难行，则兵无敌。民之所欲万，而利之所出一。民非一则无以致欲，故作一。作一则力抟，力抟则彊；彊而用，重彊。故能生力，能杀力，曰：「攻敌之国」，必疆。塞私道以穷其志，启一门以致其欲，使民必先其所恶，然后致其所欲，故力多。力多而不用则志穷，志穷则有私，有私则有弱。故能生力，不能杀力，曰：「自攻之国」，必削。故曰王者国不蓄力，家不积粟。国不蓄力，下用也；家不积粟，上藏也。

　　国治：断家王，断官彊，断君弱。重轻刑去，常官则治。省刑要保，赏不可倍也。有姦必告之，则民断于心。上令而民知所以应，器成于家而行于官，则事断于家。故王者刑赏断于民心，器用断于家。治明则同，治闇则异。同则行，异则止。行则治，止则乱。治则家断，乱则君断。治国贵下断，故以十里断者弱，以五里断者彊，家断则有余，故曰日治者王。官断则不足，故曰夜治者彊。君断则乱，故曰宿治者削。故有道之国，治不听君，民不从官。
