史记称慎到着十二论。徐广註云。今慎子刘向所定。有四十一篇。按汉志本四十二篇。徐註一字误也。通志艺文略。慎子旧有十卷。四十二篇。今亡九卷三十七篇。是宋本已与今同。群书治要有慎子七篇。今所存五篇具在。用以相校。知今本又经后人删节。非其原书。今以治要为主。更据唐宋类书所引。随文补正。其无篇名者。别附于后。虽不能复还旧观。而古人所引。搜罗略备矣。旧本后有逸文。不知何人所辑。内有数条。云出文献通考。今检之不可得。且郑渔仲所见。已止五篇。安得通考中尚有逸文。寻其文句。盖杂取鬻子。墨子。韩非子。战国策诸书。以流传既久。姑过而存之。己亥七月钖之钱熙祚识。
           
        
        
        