入国第五十四
　　入国四旬，五行九惠之教一曰老老、二曰慈幼、三曰恤孤、四曰养疾、五曰合独、六曰问病、七曰通穷、八曰振困、九曰接绝。所谓老老者，凡国都皆有掌老。年七十已上，一子无征，三月有馈肉。八十已上，二子无征，月有馈肉。九十已上，尽家无征，日有酒肉。死，上共棺椁。劝子弟精膳食，问所欲，求所嗜，此之谓老老。所谓慈幼者，凡国都皆有掌幼，士民有子，子有幼弱不胜养为累者。有三幼者，妇无征，四幼者尽家无征，五幼又予之葆，受二人之食，能事而后止，此之谓慈幼。所谓恤孤者，凡国都皆有掌孤，士人死，子孤幼，无父母所养，不能自生者，属之其乡党知识故人，养一孤者，一子无征。养二孤者，二子无征。养三孤者，尽家无征。掌孤数行问之，必知其食饮饥寒，身之膌胜而哀怜之，此之谓恤孤。所谓养疾者，凡国都皆有掌疾，聋盲、喑哑、跛躄、偏枯、握递，不耐自生者，上收而养之。疾，官而衣食之，殊身而后止，此之谓养疾。所谓合独者，凡国都皆有掌媒；丈夫无妻曰鳏，妇人无夫曰寡，取鳏寡而合和之，予田宅而家室之，三年然后事之，此之谓合独。所谓问病者，凡国都皆有掌病，士人有病者，掌病以上令问之；九十以上，一日一问。八十以上，二日一问。七十以上，三日一问。众庶五日一问。病甚者以告，上身问之。掌病行于国中，以问病为事，此之谓问病。所谓通穷者，凡国都皆有掌穷，若有穷夫妇无居处，穷宾客绝粮食，居其乡党，以闻者有赏，不以闻者有罚，此之谓通穷。所谓振困者，凡国都皆有掌困。岁凶庸，人訾厉，多死丧、弛刑罚，赦有罪，散仓粟以食之，此之谓振困。所谓接绝者，凡国都皆有掌绝，士民死上事，死战事，使其知识故人，受资于上，而祠之，此之谓接绝也。
