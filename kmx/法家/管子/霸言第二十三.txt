霸言第二十三
　　霸王之形，象天则地，化人易代，创制天下。等列诸侯，宾属四海，时匡天下，大国小之，曲国正之，彊国弱之，重国轻之，乱国并之，暴王残之，僇其罪，卑其列，维其民，然后王之。夫丰国之谓霸，兼正之国之谓王，夫王者有所独明，德共者不取也，道同者不王也。夫争天下者，以威易危暴，王之常也。君人者有道，霸王者有时，国修而邻国无道。霸王之资也。夫国之存也，邻国有焉；国之亡也，邻国有焉。邻国有事，邻国得焉，邻国有事，邻国亡焉。天下有事，则圣王利也。国危，则圣人知矣。夫先王所以王者，资邻国之举不当也。举而不当，此邻敌之所以得意也。夫欲用天下之权者，必先布德诸侯。是故先王有所取有所与，有所诎有所信，然后能用天下之权。　　夫兵幸于权，权幸于地。故诸侯之得地利者，权从之。失地利者，权去之。夫争天下者，必先争人。明大数者得人，审小计者失人。得天下之众者王，得其且者霸，是故圣王卑礼以下天下之贤而王之，均分以钓天下之众而臣之。故贵为天子，富有天下，而伐不谓贪者，其大计存也。以天下之财，利天下之人，以明威之振。合天下之权，以遂德之行，结诸侯之亲。以姦佞之罪，刑天下之心。因天下之威，以广明王之伐。攻逆乱之国，赏有功之劳，封贤圣之德，明一人之行，而百姓定矣。夫先王取天下也术术乎大德哉，物利之谓也。夫使国常无患，而名利并至者，神圣也。国在危亡，而能寿者，明圣也。是故先王之所师者，神圣也。其所赏者，明圣也。夫一言而寿国，不听而国亡，若此者，大圣之言也。夫明王之所轻者马与玉，其所重者政与军；若失主不然，轻与人政，而重予人马，轻予人军，而重与人玉，重宫门之营，而轻四境之守，所以削也。夫权者，神圣之所资也，独明者，天下之利器也，独断者，微密之营垒也。此三者，圣人之所则也。圣人畏微，而愚人畏明。圣人之憎恶也内，愚人之憎恶也外。圣人将动，必知愚人，至危易辞。圣人能辅时，不能违时，知者善谋，不如当时精时者日少而功多。夫谋无主则困，事无备则废。是以圣王务具其备而慎守其时，以备待时，以时兴事，时至而举兵，绝坚而攻国，破大而制地，大本而小标。●近而攻远。以大牵小，以彊使弱，以众致寡德利百姓，威振天下，令行诸侯而不拂，近无不服，远无不听，夫明王为天下正理也，按彊助弱。圉暴止贪，存亡定危，继绝世，此天下之所载也。诸侯之所与也。百姓之所利也，是故天下王之。知盖天下，继最一世，材振四海，王之佐也。千乘之国得其守，诸侯可得而臣，天下可得而有也。万乘之国失其守，国非其国也。天下皆理，己独乱，国非其国也，诸侯皆令，己独孤，国非其国也。邻国皆险，己独易。国非其国也，此三者，亡国之征也。夫国大而政小者，国从其政。国小而政大者。国益大，大而不为者复小，彊而不理者复弱。众而不理者复寡。贵而无礼者复贱。重而凌节者复轻。富而骄肆者复贫。故观国者观君，观军者观将，观备者观野，其君如明，而非明也。其将如贤，而非贤也。其人如耕者，而非耕也。三守既失。国非其国也。地大而不为，命曰土满。人众而不理，命曰人满。兵威而不止，命曰武满。三满而不止，国非其国也。地大而不耕，非其地也。卿贵而不臣，非其卿也。人众而不亲，非其人也。夫无土而欲富者忧。无德而欲王者危。施薄而求厚者孤。夫上夹而下苴，国小而都大者弒。主尊臣卑，上威下敬，令行人服，理之至也。使天下两天子。天下不可理也。一国而两君，一国不可理也。一家而两父，一家不可理也。夫令不高不行，不抟不听，尧舜之人，非生而理也。桀纣之人，非生而乱也，故理乱在上也。夫霸王之所始也，以人为本，本理则国固，本乱则国危；故上明则下敬，政平则人安；士教和，则兵胜敌。使能则百事理，亲仁则上不危，任贤则诸侯服。霸王之形，德义胜之，智谋胜之，兵战胜之，地形胜之，动作胜之，故王之。夫善用国者，因其大国之重，以其势小之，因彊国之权，以其势弱之，因重国之形，以其势轻之。彊国众，合彊以攻弱，以图霸。彊国少，合小以攻大，以图王。彊国众，而言王势者，愚人之智也。彊国少，而施霸道者，败事之谋也。夫神圣视天下之形，知动静之时，视先后之称，知祸福之门。彊国众，先举者危，后举者利。彊国少，先举者王，后举者亡。战国众，后举可以霸。战国少，先举可以王。夫王者之心方而不最，列不让贤，贤不齿弟择众，是贪大物也，是以王之形大也。夫先王之争天下也，以方心，其立之也，以整齐。其理之也，以平易。立政出令，用人道。施爵禄，用地道。举大事，用天道。是故先王之伐也，伐逆不伐顺，伐险不伐易，伐过不伐及。四封之内，以正使之。诸侯之会。以权致之。近而不服者，以地患之。远而不听者，以刑危之，一而伐之，武也。服而舍之，文也。文武具，满德也。夫轻重彊弱之形，诸侯合则彊，孤则弱；骥之材而百马伐之，骥必罢矣。彊最一伐，而天下共之，国必弱矣。彊国得之也以收小，其失之也以恃彊。小国得之也以制节，其失之也以离彊。夫国小大有谋，彊弱有形，服近而彊远，王国之形也。合小以攻大，敌国之形也。以负海攻负海，中国之形也。折节事彊以避罪，小国之形也。自古以至今，未尝有先能作难，违时易形，以立功名者。无有常先作难，违时易形，无不败者也。夫欲臣伐君。正四海者，不可以兵独攻而取也，必先定谋虑，便地形，利权称，亲与国，视时而动，王者之术也。夫先王之伐也，举之必义，用之必暴，相形而知可，量力而知攻，攻得而知时。是故先王之伐也，必先战而后攻，先攻而后取地。故善攻者料众以攻众，料食以攻食，料备以攻备，以众攻众，众存不攻。以食攻食，食存不攻，以备攻备，备存不攻。释实而攻虚，释坚而攻膬，释难而攻易。夫抟国不在敦古。理世不在善攻，霸王不在成曲。夫举失而国危，刑过而权倒，谋易而祸及，计得而彊信。功得而名从，权重而令行，固其数也。夫争彊之国，必先争谋争刑争权，令人主一喜一怒者，谋也。命国一轻一重者，刑也。令兵一进一退者，权也。故精于谋，则人主之愿可得而令可行也。精于刑，则大国之地可夺，彊国之兵可圉也。精于权，则天下之兵可齐，诸侯之君可朝也。夫神圣视天下之刑，知世之所谋，知兵之所攻，知地之所归，知令之所加矣。夫兵攻所憎而利之，此邻国之所不亲也。权动所恶而实寡归者彊。擅破一国，彊在后世者王，擅破一国，彊在邻国者亡。
