七主七臣第五十二
　　或以平虚请论七主之过，得六过一是，以还自镜，以知得失以绳七臣，得六过一是。呜唿美哉，成事疾。申主任势守数以为常，周听近远以续明。皆要审，则法令固。赏罚必，则下服度。不备待而得和，则民反素也。惠王丰赏厚赐以竭藏，赦姦纵过以伤法；藏竭则主权衰，法伤则姦门闿。故曰泰则反败矣。侵主好恶反法以自伤，喜决难知以塞明，从狙而好小察，事无常而法令申，不●，则国失势。芒主目伸五色，耳常五声。四邻不计，司声不听，则臣下恣行，而国权大倾，不●，则所恶及身，劳主不明分职，上下相干，臣主同，则刑振以丰，丰振以刻。去之而乱，临之而殆，则后世何得？振主喜怒无度，严诛无赦，臣下振怒，不知所错，则人反其故不●，则法数日衰，而国失固。芒主通人情以质疑，故臣下无信，尽自治其事，则事多。　　多则昏，昏则缓急俱植。不●，则所见不善，余力自失而罚，故主虞而安，吏肃而严，民朴而亲，官无邪吏，朝无姦臣，下无侵争，世无刑民。故一人之治乱在其心，一国之存亡在其主。天下得失，道一人出，主好本，则民好垦草莱，主好货，则人贾市，主好宫室，则工匠巧，主好文采，则女工靡，夫楚王好小腰，而美人省食。吴王好剑，而国士轻死。死与不食者，天下之所共恶也，然而为之者何也？从主之所欲也，而况愉乐音声之化乎？夫男不田，女不缁，工技力于无用，而欲土地之毛，仓库满实，不可得也。土地不毛，则人不足；人不足，则逆气生；逆气生，则令不行。然彊敌发而起，虽善者不能存。何以效其然也？曰：昔者桀纣是也，诛贤忠，近谗贼之士，而贵妇人，好杀而不勇，好富而忘贫，驰猎无穷，鼓乐无厌，瑶台玉餔不足处，驰车千驷不足乘，材女乐三千人，钟石丝竹之音不绝，百姓罢乏，君子无死，卒莫有人，人有反心。遇周武王，遂为周氏之禽，此营于物而失其情者也，愉于淫乐而忘后患者也；故设用无度，国家踣，举事不时，必受其菑。夫仓库非虚空也，商宦非虚坏也，法令非虚乱也，国家非虚亡也。彼时有春秋，岁有败凶，政有急缓。政有急缓，故物有轻重，岁有败凶，故民有义不足。时有春秋，故谷有贵贱，而上不调淫，故游商得以什伯其本也。百姓之不田，贫富之不訾，皆用此作。城郭不守，兵士不用，皆道此始。夫亡国踣家者，非无壤土也，其所事者非其功也。夫凶岁雷旱，非无雨露也，其燥溼非其时也。乱世烦政，非无法令也，其所诛赏者非其人也，暴主迷君，非无心腹也，其所取舍非其术也。故明主有六务四禁，六务者何也？一曰节用。二曰贤佐。三曰法度。四曰必诛。五曰天时。六曰地宜。四禁者何也？春无杀伐，无割大陵，（人果）大衍，伐大木，斩大山，行大火，诛大臣，收谷赋。夏无遏水，达名川，塞大谷，动土功，射鸟兽。秋毋赦过释罪缓刑。冬无赋爵赏禄，伤伐五谷故春政不禁，则百长不生，夏政不禁，则五谷不成。秋政不禁，则姦邪不胜。冬政不禁，则地气不藏。四者俱犯，则阴阳不和，风雨不时，大水漂州流邑，大风漂屋折树，火暴焚地燋草。天冬雷，地冬霆。草木夏落而秋荣，蛰虫不藏。宜死者生，宜蛰者鸣，苴多螣蟆，山多虫螟。六畜不蕃，民多夭死，国贫法乱，逆气下生，故曰：「台榭相望者，亡国之庑也。驰车充国者，追寇之马也。羽剑珠饰者，斩生之斧也。文采纂组者，燔功之（上穴下缶）也。」明王知其然，故远而不近也，能去此取彼，则人主道备矣。夫法者，所以兴功惧暴也。律者，所以定分止争也。令者，所以令人知事也。法律政令者，吏民规矩绳墨也。夫矩不正，不可以求方。绳不信，不可以求直。法令者，君臣之所共立也。权势者，人主之所独守也。故人主失守则危，臣吏失守则乱，罪决于吏则治。权断于主则威。民信其法则亲。是故明王审法慎权，上下有分。夫凡私之所起，必生于主。夫上好本，则端正之士在前。上好利，则毁誉之士在侧。上多喜善，赏不随其功，则士不为用。数出重法，而不克其罪，则姦不为止。明王知其然，故见必然之政，立必胜之罚。故民知所必就，而知所必去，推则往，召则来，如坠重于高，如渎水于地，故法不烦而吏不劳，民无犯禁，故百姓无怨于上，上亦法臣法，断名决，无诽誉。故君法则主位安，臣法则货赂止，而民无姦，呜唿美哉。名断言泽。饰臣克亲贵以为名，恬爵禄以为高。好名则无实，为高则不御。故记曰：无实则无势，失辔则马焉制。侵臣事小察以折法令，好佼反而行私请；故私道行则法度侵，刑法繁则姦不禁，主严诛则失民心。乱臣多造钟鼓。众饰妇女以惛上；故上惛则（阜巢）不计，而司声直禄，是以谄臣贵而法臣贱，此之谓微孤。愚臣深罪厚罚以为行，重赋敛，多兑道以为上，使身见憎而主受其谤。故记称之曰愚忠谗贼，此之谓也。姦臣痛言人情以惊主，开罪党以为雠。除雠则罪不辜。罪不辜，则与雠居，故善言可恶以自信，而主失亲。乱臣自为辞功禄，明为下请厚赏。居为非母，动为善栋。以非买名，以是伤上，而众人不知，之谓微攻。
