海王第七十二
　　桓公问管子曰：「吾欲借于台雉，何如？」管子对曰：「此毁成也，」曰：「吾欲借于树木。」管子对曰：「此伐生也。」曰：「吾欲借于六畜。」管子对曰：「此杀生也。」曰：「吾欲借于人，何如？」管子对曰：「此隐情也。」桓公曰：「然则吾何以为国？」管子对曰：「唯官山海为可耳。」桓公曰：「何谓官山海。」管子对曰：

　　「海王之国，谨正盐筴。」桓公曰：「何谓正盐筴？」管子对曰：「十口之家，十人食盐。百口之家，百人食盐，终月大男食盐五升少且，大女食盐三升少且；吾子食盐二升少且。此其大历也盐百升而釜。

　　令盐之重升加分彊，釜五十也。升加一彊，釜百也。升加二彊，釜二百也。钟二千，十钟二万，百钟二十万，千钟二百万，万乘之国，人数开口千万也。禺筴之商，日二百万，十日二千万，一月六千万，万乘之国正，九百万也。月人三十钱之籍，为钱三千万，今吾非籍之诸君吾子，而有二国之籍者六千万，使君施令曰：「吾将籍于诸君吾子。」则必嚣号，今夫给之盐筴，则百倍归于上，人无以避此者，数也。今铁官之数曰：「一女必有一鍼一刀，若其事立。耕者必有一耒一耜一铫，若其事立。行服连轺辇者必有一斤一锯一锥一凿，若其事立，不尔而成事者，天下无有。」令鍼之重加一也，三十鍼一人之籍也。刀之重加六，五六三十，五刀一人之籍也。耜铁之重加七，三耜铁一人之籍也。其余轻重皆准此而行，然则举臂胜事，无不服借者。」桓公曰：「然则国无山海不王乎？」管子曰：「因人之山海假之，名有海之国，雠盐于吾国。釜十五吾受，而官出之以百，我未与其本事也，受人之事。以重相推，此人用之数也。」
