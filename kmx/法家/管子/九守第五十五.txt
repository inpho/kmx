九守第五十五
　　安徐而静，柔节先定。虚心平意以待须。

　　右主位

　　目贵明，耳贵聪，心贵智，以天下之目视，则无不见也。以天下之耳听，则无不闻也。以天下之心虑，则无不知也。辐凑并进，则明不塞矣。

　　右主明

　　听之术曰：勿望而距，勿望而许，许之则失守，距之则闭塞，高山仰之，不可极也，深渊度之，不可测也。神明之德，正静其极也。

　　右主听

　　用赏者贵诚，用刑者贵必，刑赏信必于耳目之所见，则其所不见莫不闇化矣。诚畅乎天地，通于神明，见姦伪也。

　　右主赏

　　一曰天之，二曰地之，三曰人之，四曰上下左右前后。荧惑其处安在。

　　右主问

　　心不为九窍，九窍治，君不为五官，五官治。为善者，君予之赏，为非者，君予之罚。君因其所以来，因而予之，则不劳矣。圣人因之，故能掌之，因之修理，故能长久。

　　右主因　　人主不可不周，人主不周，则群臣下乱。寂乎其无端也。外内不通，安知所怨，关闬不开，善否无原。

　　右主周

　　一曰长目，二曰飞耳，三曰树明；明知千里之外，隐微之中，曰动姦，姦动则变更矣。

　　右主参

　　修名而督实，按实而定名。名实相生，反相为情名实当则治，不当则乱。名生于实。实生于德，德生于理，理生于智，智生于当。　　右督名
