小称第三十二
　　管子曰：身不善之患，毋患人莫己知。丹青在山，民知而取之；美珠在渊，民知而取之。是以我有过为，而民毋过命。民之观也察矣，不可遁逃。以为不善。故我有善，则立誉我；我有过，则立毁我。　　当民之毁誉也，则莫归问于家矣。故先王畏民。操名从人，无不强也。操名去人，无不弱也。有天子诸侯，民皆操名而去之，则捐其地而走矣。故先王畏民。在于身者庸为利，气与目为利。圣人得利而託焉，故民重而名遂。我亦託焉。圣人託可好，我託可恶。我託可恶，以来美名，又可得乎！我託可恶，爱且不能为我能也。毛嫱西施，天下之美人也，盛怨气于面，不能以为可好。我且恶面，而盛怨气焉。怨气见于面，恶言出于口，去恶充以求美名，又可得乎？甚矣百姓之恶人之有余忌也。是以长者断之，短者续之，满者洫之，虚者实之。管子曰：善罪身者，民不得罪也。不能罪身者，民罪之。故称身之过者强也。治身之节者惠也。不以不善归人者，仁也。故明王有过，则反之于身。有善，则归之于民。有过而反之于身，则身惧。有善而归之于民，则民喜。往喜民，来惧身。此明王之所以治民也。今夫桀纣则不然，有善则反之于身，有过则归之于民；有过而归之于民，则民怒；有善而反之于身，则身骄。往怒民，来骄身，此其所以失身也。故明王惧声以感耳，惧气以感目，以此二者，有天下矣，可毋慎乎？匠人有以感斤欘，故绳可得断也。羿有以感弓矢，故壳可得中也。造父有以感辔筴，故遫兽可及，远道可致。天下者无常乱，无常治，不善人在则乱，善人在则治，在于既善所以感之也。管子曰：修恭逊、敬爱、辞让，除怨无争，以相逆也，则不失于人矣。尝试多怨争利，相为不逊，则不得其身。大哉恭逊敬爱之道，吉事可以入察，凶事可以居丧，大以理天下而不益也。小以治一人而不损也。尝试往之中国诸夏蛮夷之国，以及禽兽昆虫之地，皆待此而为治乱。泽之身则荣，去之身则辱，审行之身而毋怠，虽夷貉之民，可化而使之爱。审去之身，虽兄弟父母，可化而使之恶。故之身者使之爱恶，名者使之荣辱。此其变名物也，如天如地，故先王曰道。管仲有病，桓公往问之曰：仲父之病病矣，若不可讳而不起此病也，仲父亦将何以诏寡人？管仲对曰：「微君之命臣也。故臣且谒之。虽然，君犹不能行也。」公曰：「仲父命寡人东，寡人东；令寡人西，寡人西。仲父之命于寡人，寡人敢不从乎？」管仲摄衣冠起对曰：「臣愿君之远易牙、竖刁、堂巫、公子开方；夫易牙以调和事公，公曰：惟烝婴儿之未尝，于是烝其首子而献之公，人情非不爱其子也，于子之不爱，将何有于公？公喜宫而妒，竖刁自刑而为公治内；人情非不爱其身也，于身之不爱，将何有于公？公子开方事公十五年，不归视其亲，齐卫之间，不容数日之行；臣闻之，务为不久，盖虚不长。其生不长者，其死必不终。」桓公曰：「善。」管仲死，已葬，公憎四子者，废之官。逐堂巫。而苛病起兵逐易牙，而味不至。逐竖刁，而宫中乱。逐公子开方，而朝不治。桓公曰：嗟！圣人固有悖乎？乃复四子者，处期年，四子作难。围公一室不得出。有一妇人，遂从窦入，得至公所，公曰：吾饥而欲食，渴而欲饮，不可得，其故何也？妇人对曰：易牙、竖刁、堂巫、公子开方四人分齐国，涂十日不通矣，公子开方以书社七百下卫矣。食将不得矣。公曰：嗟兹乎，圣人之言长乎哉！死者无知则已，若有知，吾何面目以见仲父于地下。乃援素幭以裹首而绝。死十一日，虫出于户，乃知桓公之死也。葬以杨门之扇，桓公之所以身死十一日，虫出户而不收者，以不终用贤也。桓公管仲鲍叔牙甯戚四人饮，饮酣，桓公谓鲍叔牙曰；阖不起为寡人寿乎？鲍叔牙奉杯而起曰：使公毋忘出如莒时也，使管子毋忘束缚在鲁也，使甯戚毋忘饭牛车下也，桓公辟席再拜曰：寡人与二大夫能无忘夫子之言，则国之社稷必不危矣。
