立政九败解第六十五
　　人君唯毋听寝兵，则群臣宾客莫敢言兵，然则内之不知国之治乱，外之不知诸侯强弱，如是，则城郭毁坏，莫之筑补，甲獘兵彫，莫之修缮。如是，则守圉之备毁矣。辽远之地谋，边竟之士修，百姓无圉敌之心；故曰：「寝兵之说胜，则险阻不守。」

　　人君唯毋听兼爱之说，则视天下之民如其民，视国如吾国，如是，则无并兼攘夺之心，无覆军败将之事然则射御勇力之士不厚禄，覆军杀将之臣不贵爵，如是，则射御勇力之士出在外矣，我能毋攻人可也，不能令人毋攻我，被求地而予之，非吾所欲也，不予而与战，必不胜也。被以教士，我以敺众，彼以良将，我以无能，其败必覆军杀将，故曰：「兼爱之说胜，则士卒不战。」

　　人君唯无好全生，则群臣皆全其生，而生又养生，养何也？曰：

　　「滋味也，声色也」，然后为养生，然则从欲妄行，男女无别，反于禽兽，然则礼义廉耻不立，人君无以自守也，故曰：「全生之说胜，则廉耻不立。」

　　人君唯无听私议自贵，则民退静隐伏，窟穴就山，非世闲上，轻爵禄而贱有司，然则令不行，禁不止，故曰：「私议自贵之说胜，则上令不行。」

　　人君唯无好金玉货财，必欲得其所好，然则必有以易之，所以易之者何也？大官尊位；不然，则尊爵重禄也，如是，则不肖者在上位矣。然则贤者不为下，智者不为谋，信者不为约，勇者不为死，如是，则敺国而捐之也；故曰：「金玉货财之说胜，则爵服下流。」

　　人君唯毋听群徒比周，则群臣朋党，蔽美扬恶，然则国之情伪不见于上，如是，则朋党者处前，寡党者处后；夫朋党者处前，贤不肖不分，则争夺之乱起，而君在危殆之中矣；故曰：「群徒比周之说胜，则贤不肖不分。」

　　人君唯毋听观乐玩好，则败，凡观乐者，宫室台池，珠玉声乐也；此皆费财尽力，伤国之道也，而以此事君者，皆姦人也，而人君听之，焉得毋败？然则府仓虚，蓄积竭；且姦人在上，则壅遏贤者而不进也，然则国适有患，则优倡侏儒起而议国事矣，是敺国而捐之也；故曰：「观乐玩好之说胜，则姦人在上位。」

　　人君唯毋听请谒任誉，则群臣皆相为请，然则请谒得于上，党与成于乡，如是，则货财行于国，法制毁于官，群臣务佼而求用，然则无爵而贵，无禄而富；故曰：「请谒任誉之说胜，则绳墨不正。」

　　人君唯无听谄谀饰过之言，则败，奚以知其然也？夫谄臣者，常使其主不悔其过，不更其失者也。故主惑而不自知也，如是，则谋臣死而谄臣尊矣，故曰：「谄谗饰过之说胜，则巧佞者用。」
