大体:	
夫一妻擅夫，众妇皆乱；一臣专君，群臣皆蔽。故妒妻不难破家也，乱臣不难破国也。是以明君使其臣并进辐凑，莫得专君焉。
2 	大体:	
今人君之所以高为城郭，用谨门闾之闭者，为寇戎盗贼之至也。今夫弑君而取国者，非必逾城郭之险而犯门闾之闭也。蔽君之明，塞君之听，夺之政而专其令，有其民而取其国矣。
3 	大体:	
今使乌获、彭祖负千钧之重，而怀琬琰之美，令孟贲、成荆带干将之剑卫之，行乎幽道，则盗犹偷之矣。今人君之力，非贤乎乌获、彭祖，而勇非贤乎孟贲、成荆也。其所守者，非恃琬琰之美、千金之重也，而欲勿失，其可得耶？
4 	大体:	
明君如身，臣如手；君若号，臣如响。君设其本，臣操其末；君治其要，臣行其详；君操其柄，臣事其常。
5 	大体:	
为人君者，操契以责其名。名者，天地之纲，圣人之符。张天地之纲，用圣人之符，则万物之情无所逃之矣。
6 	大体:	
故善为主者，倚于愚，立于不盈，设于不敢，藏于无事，窜端匿疏，示天下无为。是以近者亲之，远者怀之。示人有馀者人夺之，示人不足者人与之。刚者折，危者覆，动者摇，静者安。
7 	大体:	
名自名1也，事自定也。是以有道者因2名而正之，随事而定之也。


8 	大体:	
鼓不与于五音，而为五音主。有道者不为五官之事，而为治事之1主。君守2其道也，官知其事也。十言十当、百为百富者，人臣之事也，非人君之事也。


9 	大体:	
昔者尧之治天下也以名。其名正，则天下治。桀之治天下也，亦以名，其名倚，而天下乱。是以圣人贵名之正也。
10	大体:	
主处其大，臣处其细。以其名听之，以其名视之，以其名命之。
11	大体:	
镜设精，无为而美恶自备；衡设平，无为而轻重自得。凡因之道，身与公无事，无事而天下自极也。