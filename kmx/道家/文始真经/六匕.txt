
1 	六匕:	
关尹子曰：“世之人以我思异彼思、彼思异我思分人我者，殊不知梦中人，亦我思异彼思，彼思异我思。孰为我？孰为人？世之人以我痛异彼痛、彼痛异我痛分人我者，殊不知梦中人，亦我痛异彼痛，彼痛异我痛。孰为我？孰为人？爪发不痛，手足不思，亦我也，岂可以思、痛异之？世之人以独见者为梦，同见者为觉，殊不知精之所结，亦有一人独见于昼者，神之所合，亦有两人同梦于夜者；二者皆我精神。孰为梦？孰为觉？世之人以暂见者为梦，久见者为觉，殊不知暂之所见者，阴阳之气；久之所见者，亦阴阳之气；二者皆我阴阳。孰为梦？孰为觉？”
2 	六匕:	
关尹子曰：“好仁者多梦松、柏、桃、李，好义者多梦兵、刀、金、铁，好礼者多梦簠、簋、笾、豆，好智者多梦江、湖、川、泽，好信者多梦山、岳、原、野，役于五行，未有不然者。然梦中或闻某事，或思某事，梦亦随变，五行不可拘。圣人仰物以心，摄心以性，则心同造化，五行亦不可拘。”
3 	六匕:	
关尹子曰：“汝见蛇首人身者，牛臂鱼鳞者，鬼形禽翼者，汝勿怪。此怪不及梦，梦怪不及觉。有耳有目，有手有臂，怪尤矣。大言不能言，大智不能思。”
4 	六匕:	
关尹子曰：“有人问于我曰：‘尔族何氏？何名？何字？何食何衣？何友何仆？何琴何书？何古何今？’我时默然不对一字。或人扣之不已，我不得已而应之曰：‘尚自不见我，将何为我所！’”
5 	六匕:	
关尹子曰：“形可分可合，可延可隐。一夫一妇，可生二子。形可分一夫一妇，二人成一子，形可合。食巨胜则寿，形可延。夜无月火，人不见我，形可隐。以一气生万物，犹弃发可换，所以分形。以一气合万物，犹破唇可补，所以合形。以神存气，以气存形，所以延形。合形于神，合神于无，所以隐形。汝欲知之乎？汝欲为之乎？”
6 	六匕:	
关尹子曰：“无有一物不可见，则无一物非吾之见；无有一物不可闻，则无一物非吾之闻。五物可以养形，无一物非吾之形；五味可以养气，无一物非吾之气。是故吾之形气、天地万物。”
7 	六匕:	
关尹子曰：“耕夫习牛则犷，猎夫习虎则勇，渔夫习水则沈，战夫习马则健，万物可为我。我之一身，内变蛲、蛔，外烝虱、蚤，瘕则龟、鱼，瘘则鼠、蚁。我可为万物。”
8 	六匕:	
关尹子曰：“我之为我，如灰中金；而不若矿砂之金。破矿得金，淘沙得金。扬灰，终身无得金者。”
9 	六匕:	
关尹子曰：“一蜂至微，亦能游观乎天地；一鰕至微，亦能放肆乎大海。”
10 	六匕:	
关尹子曰：“土偶之成也，有贵有贱，有士有女；其质土，其怀土，人哉！”
11 	六匕:	
关尹子曰：“目自观，目无色；耳自听，耳无声；舌自尝，舌无味；心自揆，心无物。众人逐于外，贤人执于内，圣人皆伪之。”
12 	六匕:	
关尹子曰：“我身、五行之气，而五行之气，其性一物。借如一所，可以取水，可以取火，可以生木，可以凝金，可以变土。其性含摄，元无差殊。故羽虫盛者，毛虫不育；毛虫盛者，鳞虫不育。知五行互用者，可以忘我。”
13 	六匕:	
关尹子曰：“枯龟无我，能见大知；磁石无我，能见大力；钟鼓无我，能见大音；舟车无我，能见远行。故我一身，虽有智、有力、有行、有音，未尝有我。”
14 	六匕:	
关尹子曰：“蜮射影，能毙我。知夫无知者亦我，则溥天之下，我无不在。”
15 六匕:	
关尹子曰：“心忆者、犹忘饥，心忿者、犹忘寒，心养者、犹忘病，心激者、犹忘痛。苟吸气以养其和，孰能饥之？存神以滋其暖，孰能寒之？养五藏以五行，则无伤也，孰能病之？归五藏于五行，则无知也，孰则痛之？”
16 	六匕:	
关尹子曰：“人无以无知、无为者为无我，虽有知、有为，不害其为无我。譬如火也，躁动不停，未尝有我。”