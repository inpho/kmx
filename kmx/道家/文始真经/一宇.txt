
1 	一宇:	
关尹子曰：“非有道不可言，不可言即道；非有道不可思，不可思即道。天物怒流，人事错错然。若若乎回也，戛戛乎鬭也。勿勿乎似而非也。而争之，而介之；而哯之，而啧之；而去之，而要之。言之如吹影，思之如镂尘，圣智造迷，鬼神不识。惟不可为，不可致，不可测，不可分。故曰天、曰命、曰神、曰玄；合曰道。”
2 一宇:	
关尹子曰：“无一物非天，无一物非命，无一物非神，无一物非玄。物既如此，人岂不然？人皆可曰天，人皆可曰神，人皆可致命通玄。不可彼天，此非天；彼神，此非神；彼命，此非命；彼玄，此非玄。是以善吾道者，即一物中知天、尽神、致命、造玄。学之徇异，名析同实；得之契同，实忘异名。”
3 	一宇:	
关尹子曰：“观道者如观水，以观沼为未足，则之河，之江，之海，曰：‘水至也。’殊不知我之津、液、涎、泪皆水。”
4 	一宇:	
关尹子曰：“道无人。圣人不见甲是道，乙非道。道无我。圣人不见己进道，己退道。以不有道，故不无道；以不得道，故不失道。”
5 	一宇:	
关尹子曰：“不知道，妄意卜者，如射覆盂：高之存金、存玉，中之存角、存羽，卑之存瓦、存石。是乎？非是乎？惟置物者知之。”
6 	一宇:	
关尹子曰：“一陶能作万器，终无有一器能作陶者，能害陶者。一道能作万物，终无有一物能作道者，能害道者。”
7 	一宇:	
关尹子曰：“道茫茫而无知乎？心傥傥而无羁乎？物迭迭而无非乎？电之逸乎？沙之飞乎？圣人以知：心一，物一，道一。三者、又合为一。不以一格不一，不以不一害一。”
8 	一宇:	
关尹子曰：“以盆为沼，以石为岛，鱼环游之，不知其几千万里而不穷也。夫何故？水无源无归。圣人之道：本无首，末无尾，所以应物不穷。”
9 一宇:	
关尹子曰：“无爱道，爱者、水也；无观道，观者、火也；无逐道，逐者、木也；无言道，言者、金也；无思道，思者、土也。惟圣人不离本情，而登大道；心既未萌，道亦假之。”
10 	一宇:	
关尹子曰：“重云蔽天，江湖黯然，游鱼茫然。忽望波明食动，幸赐于天，即而就之，渔钓毙焉。不知我无我而逐道者，亦然。”
11 	一宇:	
关尹子曰：“方术之在天下多矣。或尚晦，或尚明；或尚强，或尚弱。执之皆事，不执之皆道。”
12 	一宇:	
关尹子曰：“道终不可得，彼可得者，名德不名道；道终不可行，彼可行者，名行不名道。圣人以可得可行者，所以善吾生；以不可得、不可行者，所以善吾死。”
13 	一宇:	
关尹子曰：“闻道之后，有所为、有所执者，所以之人；无所为、无所执者，所以之天。为者必败，执者必失；故闻道于朝，可死于夕。”
14 	一宇:	
关尹子曰：“一情冥，为圣人；一情善，为贤人；一情恶，为小人。一情冥者、自有之无，不可得而示；一情善恶者、自无起有，不可得而秘。一情善恶为有知，惟动物有之。一情冥者为无知，溥天之下，道无不在。”
15 一宇:	
关尹子曰：“勿以圣人力行不怠，则曰道以勤成；勿以圣人坚守不易，则曰道以执得。圣人力行，犹之发矢，因彼而行，我不自行；圣人坚守，犹之握矢，因彼而守，我不自守。”
16	一宇:	
关尹子曰：“若以言行、学识求道，互相展转，无有得时。知言如泉鸣，知行如禽飞；知学如撷影；知识如计梦。一息不存，道将来契。”
17	一宇:	
关尹子曰：“以事建物则难，以道弃物则易。天下之物无不成之难而坏之易也。”
18 一宇:	
关尹子曰：“一灼之火，能烧万物；物亡而火何存？一息之道，能冥万物；物亡而道何在？”
19 	一宇:	
关尹子曰：“人生在世。有生一日死者，有生十年死者，有生百年死者。一日死者，如一息得道；十年、百年死者，如历久得道。彼未死者，虽动作昭智，止名为生，不名为死；彼未契道者，虽动作昭智，止名为事，不名为道。”
20 	一宇:	
关尹子曰：“不知吾道无言无行，而即有言有行者求道、忽遇异物，横执为道，殊不知舍源求流，无时得源；舍本就末，无时得本。”
21 一宇:	
关尹子曰：“习射、习御、习琴、习奕、终无一事可以一息得者。惟道无形无方，故可得之于一息。”
22 	一宇:	
关尹子曰：“两人射，相遇则巧拙见；两人奕，相遇则胜负见；两人道，相遇则无可示。无可示者，无巧、无拙、无胜、无负。”
23 	一宇:	
关尹子曰：“吾道如海：有亿万金，投之不见；有亿万石，投之不见；有亿万污秽，投之不见。能运小鰕、小鱼，能运大鲲、大鲸。合众水而受之，不为有馀；散众水而分之，不为不足。”
24	一宇:	
关尹子曰：“吾道如处暗。夫处明者，不见暗中一物，而处暗者，能见明中区事。”
25 	一宇:	
关尹子曰：“小人之权，归于恶；君子之权，归于善；圣人之权，归于无所得。惟无所得，所以为道。”
26 	一宇:	
关尹子曰：“吾道如剑：以刀割物，即利；以手握刃，即伤。”
27 	一宇:	
关尹子曰：“笾不问豆，豆不荅笾；瓦不问石，石不荅瓦；道亦不失。问欤荅欤，一气往来，道何在？”
28 一宇:	
关尹子曰：“仰道者跂，如道者骎；皆知道之事，不知道之道。是以圣人不望道而歉，不恃道而丰；不惜道于圣，不贾道于愚。”