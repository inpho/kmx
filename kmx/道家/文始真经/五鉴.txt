
1	五鉴:	
关尹子曰：“心蔽吉凶者，灵鬼摄之；心蔽男女者，淫鬼摄之；心蔽幽忧者，沉鬼摄之；心蔽放逸者，狂鬼摄之；心蔽盟诅者，奇鬼摄之；心蔽药饵者，物鬼摄之。如是之鬼，或以阴为身，或以幽为身；或以风为身，或以气为身；或以土偶为身，或以彩画为身；或以老畜为身；或以败器为身。彼以其精，此以其精，两精相搏，则神应之。为鬼所摄者，或解奇事，或解异事，或解瑞事。其人傲然，不曰鬼于躬，惟曰道于躬；久之，或死木，或死金，或死绳，或死井。惟圣人能神神而不神于神，役万物而执其机。可以会之，可以散之，可以御之；日应万物，其心寂然。”
2 	五鉴:	
关尹子曰：“无一心：五识并驰，心不可一；无虚心，五行皆具，心不可虚；无静心：万化密移，心不可静。借能一则二偶之，借能虚则实满之，借能静则动摇之。惟圣人能敛万有于一息，无有一物可役吾之明彻，散一息于万有，无有一物可间吾之云为。”
3 	五鉴:	
关尹子曰：“火千年，俄可灭；识千年，俄可去。”
4 	五鉴:	
关尹子曰：“流者、舟也，所以流之者，是水、非舟。运者、车也，所以运之者，是牛、非车。思者、心也，所以思之者，是意、非心，不知所以然而然。惟不知所以然而然，故其来无从，其往无在。其来无从，其往无在，故能与天地本原，不古不今。”
5 	五鉴:	
关尹子曰：“知心无物，则知物无物；知物无物，则知道无物。知道无物，故不尊卓绝之行，不惊微妙之言。”
6 	五鉴:	
关尹子曰：“物我交，心生；两木摩，火生。不可谓之在我，不可谓之在彼；不可谓之非我，不可谓之非彼；执而彼我之，则愚。”
7 	五鉴:	
关尹子曰：“无恃尔所谓利、害、是、非。尔所谓利、害、是、非者，果得利、害、是、非之乎？圣人方且不识不知，而况于尔！”
8 	五鉴:	
关尹子曰：“夜之所梦，或长于夜，心无时。生于齐者，心之所见，皆齐国也；既而之宋、之魏、之晋、之，心之所存各异，心无方。”
9 	五鉴:	
关尹子曰：“善弓者、师弓，不师羿；善舟者、师舟，不师奡；善心者、师心，不师圣。”
10 	五鉴:	
关尹子曰：“是非、好丑、成败、盈虚，造物者运矣，皆因私识执之而有。于是以无遣之犹存，以非有、非无遣之犹存。无曰莫莫尔，无曰浑浑尔，犹存。譬犹昔游再到，记忆宛然。此不可忘、不可遣。
11 	五鉴:	
“善去识者，变识为智。变识为智之说，汝知之乎？曰：想如：思鬼心栗，思盗心怖。曰：识如：认黍为稷、认玉为石者，浮游罔象，无所底止。譬覩奇物，生奇物想，生奇物识；此想、此识，根不在我。譬如今日，今日而已；至于来日想、识，殊未可卜。及至来日，纷纷想、识，皆缘有生。曰想、曰识，譬犀望月，月形入角，特因识生，始有月形。而彼真月，初不在角。胸中之天地万物亦然。知此说者，外不见物，内不见情。”
12 	五鉴:	
关尹子曰：“物生于土，终变于土；事生于意，终变于意。知夫惟意，则俄是之，俄非之；俄善之，俄恶之。意有变，心无变；意有觉，心无觉。惟一我心，则意者、尘往来尔，事者、欻起灭尔。吾心有大常者存。”
13 	五鉴:	
关尹子曰：“情生于心，心生于性。情、波也，心、流也，性、水也。来于我者，如石火顷；以性受之，则心不生物，浮浮然。”
14 	五鉴:	
关尹子曰：“贤、愚、真、伪，有识者，有不识者。彼虽有贤、愚，彼虽有真、伪，而谓之贤、愚、真、伪者，击我之识。知夫皆识所成，故虽真者亦伪之。”
15 	五鉴:	
关尹子曰：“心感物，不生心，生情。物交心，不生物，生识。物尚非真，何况于识？识尚非真，何况于情？而彼妄人，子至无中，执以为有；于至变中，执以为常。一情认之，积为万情；万情认之，积为万物。物来无穷，我心有际；故我之良心，受制于情；我之本情，受制于物。可使之去，可使之来。而彼去来，初不在我。造化役之，固无休息。殊不知天地虽大，能役有形，而不能役无形；阴阳虽妙，能役有气，而不能役无气。心之所之，则气从之；气之所之，则形应之。犹如太虚，于一气中变成万物，而彼一气，不名太虚；我之一心，能变为气，能变为形，而我之心无气无形。知夫我之一心无气无形，则天地阴阳不能役之。”
16 	五鉴:	
关尹子曰：“人之平日，目忽见非常之物者，皆精有所结而使之然。人之病日，目忽见非常之物者，皆心有所歉而使之然。苟知吾心能于无中示有，则知吾心能于有中示无。但不信之，自然不神。或曰：厥识既昏，孰能不信？我应之曰：如捕蛇师，心不怖蛇；彼虽梦蛇，而不怖畏。故黄帝曰：道无鬼神，独往独来。”
17 	五鉴:	
关尹子曰：“我之思虑日变，有使之者，非我也，命也。苟知惟命，外不见我，内不见心。”
18	五鉴:	
关尹子曰：“譬如两目，能见天地万物，暂时回光，一时不见。”
19 Jump to dictionary	五鉴:	
关尹子曰：“目视雕琢者，明愈伤；耳闻交响者，聪愈伤；心思玄妙者，心愈伤。”
20	五鉴:	
关尹子曰：“勿以我心揆彼，当以彼心揆彼。知此说者，可以周事，可以行德，可以贯道，可以交人，可以忘我。”
21五鉴:	
关尹子曰：“天下之理，小不制，而至于大；大不制，而至于不可制。故能制一情者，可以成德；能忘一情者，可以契道。”