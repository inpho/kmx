
1 	八筹:	
关尹子曰：“古之善揲蓍灼龟者，能于今中示古，古中示今；高中示下，下中示高；小中示大，大中示小；一中示多，多中示一；人中示物，物中示人；我中示彼，彼中示我。是道也，其来无今，其往无古；其高无盖，其低无载；其大无外，其小无内；其外无物，其内无人；其近无我，其远无彼。不可析，不可合，不可喻，不可思。惟其浑沦，所以为道。”
2 	八筹:	
关尹子曰：“水潜，故蕴为五精；火飞，故达为五臭；木茂，故华为五色；金坚，故实为五声；土和，故滋为五味。其常五，其变不可计；其物五，其杂不可计。然则万物在天地间，不可执谓之万，不可执谓之五，不可执谓之一；不可执谓之非万，不可执谓之非五，不可执谓之非一。或合之，或离之。以此必形，以此必数，以此必气。徒自劳尔！物不知我，我不知物。”
3 	八筹:	
关尹子曰：“即吾心中，可作万物。盖心有所之，则爱从之；爱从之，则精从之。盖心有所结，先凝为水，心慕物，涎出；心悲物，泪出；心愧物，汗出。无暂而不久，无久而不变。水生木，木生火，火生土，土生金，金生水。相攻相克，不可胜数。婴儿、蘂女、金楼、绛宫、青蛟、白虎、宝鼎、红炉，皆此物。有非此物存者。”
4 	八筹:	
关尹子曰：“鸟兽俄呦呦，俄旬旬，俄逃逃。草木俄茁茁，俄停停，俄萧萧。天地不能留，圣人不能系。有运者存焉尔。有之在彼，无之在此；鼓不桴，则不鸣。偶之在彼，奇之在此，桴不手，则不击。”
5 	八筹:	
关尹子曰：“均一物也，众人惑其名，见物、不见道；贤人析其理，见道、不见物。圣人合其天，不见道，不见物。一道皆道，不执之即道，执之则物。”
6 	八筹:	
关尹子曰：“知物之伪者，不必去物。譬如见土牛、木马，虽情存牛、马之名，而心忘牛、马之实。”