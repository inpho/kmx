
1 	二柱:	
关尹子曰：“若椀若盂，若瓶若壸，若瓮若盎，皆能建天地；兆龟，数蓍，破瓦，文石，皆能告吉凶。是知天地万物成理，一物包焉。物物皆包之，各不相借。以我之精，合彼之精，两精相搏，而神应之。一雌一雄，卵生；一牡一牝，胎生。形者、彼之精，理者、彼之神。爱者、我之精，观者、我之神。爱为水，观为火。爱执而观，因之为水。观存而爱，摄之为金。先想乎一元之气，具乎一物，执爱之以合彼之形，冥观之以合彼之理，则象存焉。
2二柱:	
“一运之象，周乎太空。自中而升为天，自中而降为地。无有升而不降；无有降而不升。升者为火，降者为水。欲升而不能升者为木，欲降而不能降者为金。
3 	二柱:	
“木之为物，钻之得火，绞之得水。金之为物，击之得火，熔之得水。金木者、水火之交也，水为精为天，火为神为地，木为魂为人，金为魄为物。运而不已者为时，包而有在者为方。惟土终始之，有解之者，有示之者。”
4 	二柱:	
关尹子曰：“天下之人，盖不可以亿兆计，人人之梦各异，夜夜之梦各异。有天、有地，有人、有物，皆思成之；盖不可以尘计。安知今之天地，非有思者乎？”
5 	二柱:	
关尹子曰：“心应枣，肝应榆，我通天地。将阴梦水，将晴梦火，天地通我。我与天地，似契似离，纯纯各归。”
6 	二柱:	
关尹子曰：“天地虽大，有色、有形，有数、有方。吾有非色、非形，非数、非方，而天天地地者存。”
7 	二柱:	
关尹子曰：“死胎中者，死卵1中者，亦人亦物，天地虽大，彼固不知。计天地者，皆我区识。譬如手不触刃，刃不伤人。”


8 	二柱:	
关尹子曰：“梦中、鉴中、水中，皆有天地存焉。欲去梦天地者，寝不寐；欲去鉴天地者，神不照；欲去水天地者，盎不汲。彼之有无，在此，不在彼。是以圣人不去天地，去识。”
9 	二柱:	
关尹子曰：“天非自天，有为天者；地非自地，有为地者。譬如屋宇舟车，待人而成，彼不自成。知彼有待，知此无待。上不见天，下不见地；内不见我，外不见人。”
10	二柱:	
关尹子曰：“有时者气；彼非气者，未尝有昼夜。有方者形；彼非形者，未尝有南北。何谓非气？气之所自生者。如摇箑得风，彼未摇时，非风之气；彼已摇时，即名为气。何谓非形？形之所自生者。如钻木得火，彼未钻时，非火之形；彼已钻时，即名为形。”
11 	二柱:	
关尹子曰：“寒暑温凉之变，如瓦石之类，置之火即热，置之水即寒；呵之即温，吸之即凉，特因外物，有去有来，而彼瓦石实无去来。譬如水中之影，有去有来，所谓水者，实无去来。”
12	二柱:	
关尹子曰：“衣摇空得风，气呵物得水，水注水即鸣，石击石即光。知此说者，风、雨、雷、电，皆可为之。盖风、雨、雷、电皆缘气而生，而气缘心生，犹如内想大火，久之觉热；内想大1水，久之觉寒。知此说者，天地之德，皆可同之。”


13 	二柱:	
关尹子曰：“五云之变，可以卜当年之丰歉；八风之朝，可以卜当时之吉凶。是知休咎灾祥，一气之运耳。浑人我，同天地，而彼私智，认而已之。”
14 二柱:	
关尹子曰：“天地寓，万物寓，我寓，道寓。苟离于1寓，道亦不立。”