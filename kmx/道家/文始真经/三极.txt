
1 	三极:	
关尹子曰：“圣人之治天下：不我贤愚，故因人之贤而贤之，因人之愚而愚之；不我是非，故因事之是而是之，因事之非而非之。知古今之大同，故或先古，或先今；知内外之大同，故或先内，或先外。天下之物，无得以累之，故本之以谦；天下之物，无得以外之，故含之以虚；天下之物，无得以难之，故行之以易；天下之物，无得以窒之，故变之以权。以此中天下，可以制礼；以此和天下，可以作乐；以此公天下，可以理财；以此周天下，可以御侮；以此因天下，可以立法；以此观天下，可以制器。圣人不以一己治天下，而以天下治天下。天下归功于圣人，圣人任功于天下。所以尧、舜、禹、汤之治天下，天下皆曰自然。”
2 	三极:	
关尹子曰：“天无不覆，有生有杀，而天无爱恶。日无不照，有妍有丑，而日无厚薄。”
3 	三极:	
关尹子曰：“圣人之道，天命，非圣人能自道。圣人之德，时苻，非圣人能自德。圣人之事，人为，非圣人能自事。是以圣人不有道，不有德，不有事。”
4 	三极:	
关尹子曰：“圣人知我无我，故同之以仁；知事无我，故权之以义；知心无我，故戒之以礼；知识无我，故照之以智。知言无我，故守之以信。”
5 	三极:	
关尹子曰：“圣人之道，或以仁为仁，或以义为仁，或以礼、以智、以信为仁。仁、义、礼、智、信，各兼五者；圣人一之不胶，天下名之不得。”
6 	三极:	
关尹子曰：“勿以行观圣人，道无迹；勿以言观圣人，道无言；勿以能观圣人，道无为；勿以貌观圣人，道无形。”
7 	三极:	
关尹子曰：“行虽至卓，不离高下；言虽至公，不离是非；能虽至神，不离巧拙；貌虽至殊，不离妍丑。圣人假此，以示天下。天下冥此，乃见圣人。”
8 	三极:	
关尹子曰：“圣人师蜂，立君臣；师蜘蛛，立网罟；师拱鼠，制礼；师战蚁，置兵。众人师贤人，贤人师圣人，圣人师万物。惟圣人同物，所以无我。”
9 	三极:	
关尹子曰：“圣人曰道。观天地人物皆吾道：倡和之，始终之，青黄之，卵翼之；不爱道，不弃物；不尊君子，不贱小人。贤人曰物。物物不同，旦旦去之，旦旦与之；短之，长之，直之，方之，是为物易也。殊不知圣人鄙杂厕，别分居，所以为人，不以此为己。”
10 	三极:	
关尹子曰：“圣人之于众人，饮食衣服同也，屋室舟车同也，富贵贫贱同也。众人每同圣人，圣人每同众人。彼仰其高、侈其大者，其然乎？其不然乎？”
11 	三极:	
关尹子曰：“鱼欲异群鱼，舍水跃岸即死；虎欲异群虎，舍山入市即擒。圣人不异众人，特物不能拘尔。”
12 	三极:	
关尹子曰：“道无作。以道应世者，是事非道。道无方。以道寓物者，是物非道。圣人竟不能出道以示人。”
13 	三极:	
关尹子曰：“如钟钟然，如钟鼓然，圣人之言则然。如车车然，如车舟然，圣人之行则然。惟莫能名，所以退天下之言；惟莫能知，所以夺天下之智。”
14 	三极:	
关尹子曰：“蝍蛆食蛇，蛇食哇，哇食蝍蛆，互相食也。圣人之言亦然，言有无之弊，又言非有非无之弊，又言去非有非无之弊；言之如引锯然。惟善圣者，不留一言。”
15 	三极:	
关尹子曰：“若龙、若蛟。若蛇、若龟、若鱼、若蛤，龙皆能之，蛟、蛟而已，不能为龙，亦不能为蛇、为龟、为鱼、为蛤。圣人龙之，贤人蛟之。”
16 	三极:	
关尹子曰：“在己无居，形物自着；其动若水，其静若镜，其应若响。芒乎若亡，寂乎若清。同焉者和，得焉者失。未尝先人而尝随人。”
17 	三极:	
关尹子曰：“浑乎洋乎！游太初乎！时金已，时玉已；时粪已，时土已。时翔物，时逐物，时山物，时渊物。端乎权乎！狂乎愚乎！”
18 三极:	
关尹子曰：“人之善琴者，有悲心，则声凄凄然；有思心，则声迟迟然；有怨心，则心回回然；有慕心，则声裴裴然。所以悲、思、怨、慕者，非手，非竹，非丝，非桐；得之心，苻之手；得之手，苻之物。人之有道者，莫不中道。”
19	三极:	
关尹子曰：“圣人以有言、有为、有思者，所以同乎人；未尝言、未尝为、未尝思者，所以异乎人。”
20 	三极:	
关尹子曰：“利害心愈明，则亲不睦；贤愚心愈明，则友不交；是非心愈明，则事不成；好丑心愈明，则物不契；是以圣人浑之。”
21 	三极:	
关尹子曰：“世之愚拙者，妄援圣人之愚拙自解，殊不知圣人时愚、时明，时拙、时巧。”
22 	三极:	
关尹子曰：“以圣师圣者，贤人；以贤师圣者，圣人。盖以圣师圣者，徇迹而忘道。以贤师圣者，反迹而合道。”
23 三极:	
关尹子曰：“贤人趋上而不见下，众人趋下而不见上。圣人通乎上下，惟其宜之；岂曰离贤人、众人，别有圣人哉。”
24	三极:	
关尹子曰：“天下之理：夫者倡，妇者随；牡者驰，牝者逐；雄者鸣，雌者应。是以圣人制言行，而贤人拘之。”
25 	三极:	
关尹子曰：“圣人道虽虎变，事则鳖行；道虽丝纷，事则棊布。”
26三极:	
关尹子曰：“所谓圣人之道者，胡然孑孑尔，胡然彻彻尔，胡然唐唐尔，胡然臧臧尔。惟其能偏偶万物，而无一物能偶之，故能贵万物。”
27 	三极:	
关尹子曰：“云之卷舒，禽之飞翔，皆在虚空中，所以变化不穷。圣人之道则然。”