
1 九药:	
关尹子曰：“勿轻小事，小隙沉舟；勿轻小物，小虫毒身；勿轻小人，小人贼国。能周小事，然后能成大事；能积小物，然后能成大物；能善小人，然后能契大人。天既无可必者、人，人无能必者、事，惟去事离人，则我在我；惟可即可。未有当系，蕳可；当戒，忍可；当勤，隋可。”
2 	九药:	
关尹子曰：“智之极者，知智果不足以周物；故愚。辩之极者，知辩果不足以喻物；故讷。勇之极者，知勇果不足以胜物；故怯。”
3 	九药:	
关尹子曰：“天地万物，无一物是吾之物。物非我，物不得不应，我非我，我不得不养。虽应物，未尝有物；虽养我，未尝有我。勿曰外物，然后外我；勿曰外形，然后外心。道、一而已，不可序进。”
4 	九药:	
关尹子曰：“谛毫末者，不见天地之大；审小音者，不闻雷霆之声。见大者，亦不见小；见迩者，亦不见远；闻大者，亦不闻小；闻迩者，亦不闻远。圣人无所见，故能无不见；无所闻，故能无不闻。”
5 	九药:	
关尹子曰：“目之所见，不知其几何，或爱金，或爱玉，是执一色为目也。耳之所闻，不知其几何，或爱锺，或爱鼓，是执一声为耳也。惟圣人不慕之，不拒之，不处之。”
6 	九药:	
关尹子曰：“善今者、可以行古，善末者、可以立本。”
7 	九药:	
关尹子曰：“狡胜贼，能捕贼；勇胜虎，能捕虎；能克己，乃能成己；能胜物，乃能利物；能忘道，乃能有道。”
8九药:	
关尹子曰：“函坚，则物必毁之；刚斯折矣。刀利，则物必摧之；锐斯挫矣。威凤以难见为神，是以圣人以深为根；走麝以遗香不捕，是以圣人以约为纪。”
9	九药:	
关尹子曰：“瓶有二窍，以水实之，倒泻闭一，则水不下，盖不升则不降。井虽千仞，汲之水上，盖不降则不升。是以圣人不先物。”
10 	九药:	
关尹子曰：“人之有失，虽已，受害于已失之后；久之，窃议于未失之前。惟其不恃己聪明，而兼人之聪明；惟其无我，而兼天下之我，终身行之，可以不失。”
11 	九药:	
关尹子曰：“古今之俗不同，东西南北之俗又不同，至于一家、一身之善又不同。吾岂执一，豫格后世哉？惟随时同俗，先机后事，捐忿塞欲，蕳物恕人，权其轻重而为之，自然合神不测，契道无方。”
12 	九药:	
关尹子曰：“有道交者，有德交者，有事交者。道交者、父子也，出于是非、贤愚之外，故道。德交者、则有是非贤愚矣，故或合或离。事交者、合则离。”
13 	九药:	
关尹子曰：“勿以拙陋曰道之质，当乐敏捷。勿以愚暗曰道之晦，当乐轻明。勿以傲易曰道之高，当乐和同。勿以汗漫曰道之广，当乐急要。勿以幽忧曰道之寂，当乐悦豫。古人之言，学之多弊，不可不救。”
14 	九药:	
关尹子曰：“不可非世，是己；不可卑人，尊己；不可以轻忽，道己；不可以讪谤，德己；不可以鄙猥，才己。”
15 	九药:	
关尹子曰：“困天下之智者，不在智，而在愚；穷天下之辩者，不在辩，而在讷。”
16 九药:	
关尹子曰：“天不能冬莲春菊，是以圣人不违时；地不能洛橘汶貉，是以圣人不违俗。圣人不能使手步足握，是以圣人不违我所长。圣人不能使鱼飞鸟驰，是以圣人不违人所长。夫如是者可动、可止、可晦、可明，惟不可拘，所以为道。”
17	九药:	
关尹子曰：“少言者，不为人所忌；少行者，不为人所短；少智者，不为人所劳；少能者，不为人所役。”
18 九药:	
关尹子曰：“操之以诚，行之以蕳；待之以恕，应之以默。吾道不穷。”
19	九药:	
关尹子曰：“谋之于事，断之于理，作之于人，成之于天。事、师于今，理、师于古；事、同于人，道、独于己。”
20 	九药:	
关尹子曰：“金玉难捐，土石易舍。学道之士，遇微言妙行，慎勿执之；是可为而不可执。若执之，则腹心之疾，无药可疗。”
21 	九药:	
关尹子曰：“人不明于急务，而从事于多务、他务、奇务者，穷困灾厄及之。殊不知道无不在，不可舍此就彼。”
22 	九药:	
关尹子曰：“天下之理，舍亲就踈，舍本就末，舍贤就愚，舍近就远，可暂而已。久则害生。”
23 	九药:	
关尹子曰：“昔之论道者，或曰凝寂，或曰邃深，或曰澄彻，或曰空同，或曰晦冥。慎勿遇此而生怖退。天下至理，竟非言意。苟知非言非意，在彼微言妙意之上，乃契吾说。”
24 	九药:	
关尹子曰：“圣人大言金玉，小言桔梗、芣苢。用之当，桔梗、芣苢生之；不当，金玉毙之。”
25 	九药:	
关尹子曰：“言某事者，甲言利，乙言害，丙言或利或害，丁言俱利俱害。必居一于此矣。喻道者不言。”
26 九药:	
关尹子曰：“事有在，事言有理。道无在，道言无理。知言无理，则言言皆道。不知言无理，虽执至言，为梗为翳。”
27	九药:	
关尹子曰：“不信愚人易，不信贤人难；不信贤人易，不信圣人难；不信一圣人易，不信千圣人难。夫不信千圣人者，外不见人，内不见我，上不见道，下不见事。”
28九药:	
关尹子曰：“圣人言蒙蒙，所以使人聋；圣人言冥冥，所以使人盲；圣人言沈沈，所以使人喑。惟聋、则不闻声，惟盲、则不见色，惟喑、则不音言。不闻声者，不闻道，不闻事，不闻我；不见色者，不见道，不见事，不见我；不音言者，不言道，不言事，不言我。”
29 	九药:	
关尹子曰：“人徒知伪得之中有真失，殊不知真得之中有真失；徒知伪是之中有真非，殊不知真是之中有真非。”
30 	九药:	
关尹子曰：“言道者如言梦。夫言梦者曰：如此金玉，如此器皿，如此禽兽。言者能言之，不能取而与之；听者能闻之，不能受而得之。惟善听者不泥不辩。”
31 	九药:	
关尹子曰：“圆尔道，方尔德，平尔行，锐尔事。”